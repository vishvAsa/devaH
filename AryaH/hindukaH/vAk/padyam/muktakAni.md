+++
title = "मुक्तकानि"
unicode_script = "devanagari"
+++

## सरस्वती
सरस्वति नमस्तुभ्यं  
वरदे कामरूपिणि ।  
विद्यारम्भं करिष्यामि  
सिद्धिर्भवतु मे सदा ॥

या कुन्देन्दुतुषारहारधवला या शुभ्रवस्त्रावृता  
या वीणावरदण्डमण्डितकरा या श्वेतपद्मासना।  
या ब्रह्माच्युत शंकरप्रभृतिभिर्देवैः सदा वन्दिता  
सा माम् पातु सरस्वती भगवती निःशेषजाड्यापहा॥

घण्टाशूलहलानि शङ्ख मुसले चक्रं धनुः सायकं  
हस्ताब्जैर्धदतीं घनान्तविलसच्छीतांशुतुल्यप्रभाम्।  
गौरी-देह-समुद्भवां त्रिजगताम् आधारभूतां महा-  
पूर्वाम् अत्र सरस्वती मनुभजे शुम्भादिदैत्यार्दिनीं॥

## मुनिवन्दनम्
येनाक्षरसमाम्नायमधिगम्य महेश्वरात् ।  
कृत्स्नं व्याकरणं प्रोक्तं तस्मै पाणिनये नमः ।

वाक्यकारं वररुचिं भाष्यकारं पतञ्जलिम् ।  
पाणिनिं सूत्रकारं च प्रणतोऽस्मि मुनित्रयम् ॥

कूजन्तं राम रामेति  
मधुरं मधुराक्षरम्‌ ।  
आरुह्य कविताशाखां  
वन्दे वाल्मीकिकोकिलम्‌ ॥

यः पिबन् सततं रामचरितामृतसागरम् ।  
अतृप्तस्तं मुनिं वन्दे प्राचेतसमकल्मषम् ॥

व्यासाय विष्णुरूपाय, व्यासरूपाय विष्णवे।  
नमो वै ब्रह्मनिधये, वासिष्ठाय नमो नमः ॥

श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥ 