---
title: नवरत्नमाला
practice_weight: 0
---


श्रीकण्ठ-तनय श्रीश  
श्रीकर श्रीदलार्चित।  
श्रीविनायक सर्वेश  
श्रियं वासय मे कुले ॥ १ ॥  

गजानन गणाधीश  
द्विज-राज-विभूषित ।  
भजे त्वां सच्-चिद्-आनन्द  
ब्रह्मणां ब्रह्मणस्पते ॥ २ ॥  

नताधीशाय महते  
दीनाटवि-कुठारिणे ।  
घृणा-पालित-लोकाय  
वनानां पतये नमः ॥ ३ ॥  

धी-प्रदाय नमस् तुभ्यम्  
ईप्सितार्थ-प्रदायिने ।  
दीप्त-भूषण-भूषाय  
दिशां च पतये नमः ॥ ४ ॥  

पञ्च-ब्रह्म-स्वरूपाय  
पञ्च-पातक-हारिणे ।  
पञ्च-तत्त्वात्मने तुभ्यं  
पशूनां पतये नमः ॥ ५॥  

तडित्-कोटि-प्रतीकाश-  
तनवे विश्व-साक्षिणे ।  
तपस्वि-ध्यायिने तुभ्यं  
सेनानीभ्यश् च वो नमः ॥ ६ ॥  

एकाक्षर-स्वरूपाय  
चैकदन्ताय वेधसे ।  
नैकरूपाय महते  
मुष्णतां पतये नमः ॥ ७ ॥  

(ये भजन्त्य् अक्षरं त्वां ते  
प्राप्नुवन्त्य् अक्षरात्मताम्।)  

नगजावरपुत्राय  
सुरराजार्चिताय च ।  
सुगुणाय नमस् तुभ्यं  
सुमृडीकाय मीढुषे+++(←मिह्+क्वसु)+++ ॥ ८ ॥  

महापातक-सङ्घात-  
महा-रण-भयापह ।  
त्वदीय-कृपया देव  
सर्वान् अवयजामहे ॥ ९ ॥  
नवरत्न-मयीं मालां  
नवाक्षर-समन्विताम् ।  
भक्त्या पठन्ति ये तेषां  
तुष्टो भव गणाधिप ॥ १० ॥  

॥ इति श्रीगणेश-नव-रत्नमाला सम्पूर्णा ॥  
