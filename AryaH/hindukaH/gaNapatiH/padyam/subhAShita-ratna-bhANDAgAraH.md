+++
title = "सुभाषितरत्नभाण्डागारः"
unicode_script = "devanagari"

+++
<div class="js_include" includetitle="true" newlevelforh1="2" unfilled url="/kAvyam/laxyam/padyam/subhAShitam/subhAShita-ratna-bhANDAgAram/01_mangalAcharaNaprakaraNam/02_gaNeshaH/">
<details open><summary><h2>02 गणेशः ...{Loading}...</h2></summary>

वन्दे वन्दारु+++(=भक्त)+++-मन्दारम्  
इन्दु-भूषण-नन्दनम्।  
अमन्दानन्द-सन्दोह-  
बन्धुरं सिन्धुराननम्॥ 1 ॥

आलम्बे जगदालम्बे  
हेरम्ब-चरणाऽम्बुजे।  
शुष्यन्ति यद्-रजःस्पर्शात्  
सद्यः प्रत्यूह-वार्धयः[^5]॥ 2 ॥

गजाननाय महसे  
प्रत्यूह-तिमिर-च्छिदे।  
अपार-करुणापूर-  
तरङ्गित-दृशे नमः॥ 3 ॥

नमस् तस्मै गणेशाय  
यत्-कण्ठः पुष्करायते+++(=मृदङ्गवद् आचरति)+++।  
मदाभोग-घन-ध्वानो+++(=ध्वनिः)+++  
नील-कण्ठस्य ताण्डवे॥ 4 ॥+++(4)+++

अगजानन-पद्मार्कं  
गजाननम् अहर्निशम्।  
अनेकदं तं भक्तानाम्  
एकदन्तम् उपास्महे॥ 5 ॥

चलत्-कर्णानिलोद्धूत-  
सिन्दूरारुणिताम्बरः।  
जयत्य् अकालेऽपि सृजन्  
सन्ध्याम् इव गजाननः॥ 6 ॥

एक-दन्त-द्युति-सितः  
शम्भोः सूनुः श्रियेऽस्तु वः।  
विद्या-कन्द इवोद्भिन्न-  
नवाङ्कुर-मनोहरः॥ 7 ॥+++(5)+++

अभिप्रेतार्थ-सिद्ध्य्-अर्थं  
पूजितो यः सुरैर् अपि।  
सर्व-विघ्न-च्छिदे तस्मै  
गणाधिपतये नमः॥ 8 ॥

दुरित-समूह-बलाहक-  
पटली-संहरण-पवमानम्।  
शिवयोर् अङ्काभरणं  
वन्दे किञ्चिद् गजाननं तेजः॥ 9 ॥+++(5)+++  

अविरल-विगलन्-मदजल-  
कपोल-पाली-निलीन-मधुप-कुलः।  
उद्भिन्न-नव-श्मश्रु-श्रेणिर्  
इव द्विप-मुखो जयति॥ 10 ॥+++(5)+++  

एक-रद +++(पार्वतीगङ्गाभ्यां)+++ द्वैमातुर  
निस्त्रिगुण चतुर्-भुजोऽपि पञ्चकर।  
जय षण्-मुख--नुत सप्त-  
च्छद-गन्धि-मदाऽष्ट-तनुतनय॥ 11 ॥  

मङ्गल-कलश-द्वयमय-  
कुम्भम् अदम्भेन भजत गज-वदनम्।  
यद्-दान+++(→भक्त-दान-ध्वनिः)+++-तोय-तरलैस्  
तिल-तुलनालम्बि रोलम्बैः॥ 12 ॥  

शिवयोः सुधा-हरिद्रा-  
दीप्तिमतोः सारभृज् जगत्-पित्रोः।  
त्रिभुवन-विघ्नध्वंसी करि-  
कल्पः कश्चिद् अरुणिमा जयति॥ 13 ॥  

युगपत् स्वगण्ड-चुम्बन-  
लोलौ पितरौ निरीक्ष्य हे+++(=शिवे/रणे)+++रम्बः।  
तन्-मुख-मेलन-कुतुकी  
स्वाननम् अपनीय परिहसन् पायात्॥ 14 ॥+++(5)+++  

+++(स्वागता-छन्दः)+++  
हस्त-पङ्कज-निविष्ट-कपित्थ-  
व्याज-सञ्चरद्-अशेष-पुमर्थम्।  
नौमि किञ्चिद् अवधूनित-शुण्डा-  
दण्ड-कुण्डलित-मण्डित-गण्डम्॥ 15 ॥  

अन्तराय-तिमिरोपशान्तये  
शान्तपावनम् अचिन्त्य-वैभवम्।  
तन् नरं वपुषि कुञ्जरं मुखे  
मन्महे किमपि तुन्दिलं महः॥ 16 ॥  

अशेष-विघ्न-प्रतिषेध-दक्ष-  
मन्त्राक्षतानाम् इव दिङ्-मुखेषु।  
विक्षेप-लीला कर-शीकराणां  
करोतु वः प्रीतिमिभाननस्य॥ 17 ॥+++(5)+++  

दन्ताग्र-निर्भिन्न-हिमाचलोर्वी-  
रन्ध्रोत्थिताहीन्द्र-मणि-प्रभौघे।  
नागाननः स्तम्भ-धिया कपोलौ  
घर्षन् पितृभ्यां हसितः पुनातु॥ 18 ॥  

दन्ताञ्चलेन धरणी-तलम् उन्नमय्य  
पातालकेलिषु धृतादिवराहलीलम्।  
[^3] उल्लाघनोत्फणफणाधरगीयमानक्रीडावदानमिभराजमुखं नमामः॥ 19 ॥  

[^2]: दन्ताग्रेण.

[^3]: हर्षित.
 
आनन्दमात्रमकरन्दमनन्तगन्धं योगीन्द्रसुस्थिरमिलिन्दमपास्तबन्धम्।  
वेदान्तसूर्यकिरणैकविकासशीलं हेरम्बपादशरदम्बुजमानतोऽस्मि॥ 20 ॥  
गण्डस्थलीगलदमन्दमदप्रवाहमाद्यद्द्विरेफमधुरस्वरदत्तकर्णः।  
हर्षादिवालसनिमीलितनेत्रयुग्मो विघ्नच्छिदे भवतु भूतपतिर्गणेशः॥ 21 ॥  
लक्ष्मीं तनोतु सुतरामितरानपेक्षमङ्घ्रिद्वयं निगमशाखिशिखाप्रवालम्।  
हैरम्बमम्बुरुहडम्बरयौर्यनिघ्नं[^4] विघ्नाद्रिभेदशतधारधुरन्धरं[^5] नः॥ 22॥  

[^4]: अधीनम्.

[^5]: वज्रम्.
 
पायाद्गजेन्द्रवदनः स इमां त्रिलोकीं यस्योद्गतेन गगने महता करेण।  
मूलावलग्नसितदन्तबिसाङ्कुरेण नालायितं तपनबिम्बसरोरुहस्य॥ 23 ॥  
अविरलमदधाराधौतकुम्भः शरण्यः फणिवरवृतगात्रः सिद्धसाध्यादिवन्द्यः।  
त्रिभुवनजनविघ्नध्वान्तविध्वंसदक्षो वितरतु गजवक्त्रः सन्ततं मङ्गलं वः॥ 24 ॥  
जेतुं यस्त्रिपुरं हरेण हरिणा व्याजाद्बलिं बध्नता स्रष्टुं वारिभवोद्भवेन भुवनं शेषेण धर्तुं धराम्।  
पार्वत्या महिषासुरप्रमथने सिद्धाधिपैः सिद्धये ध्यातः पञ्चशरेण विश्वजितये पायात्स नागाननः॥ 25 ॥  
विघ्नध्वान्तनिवारणैकतरणिर्विघ्नाटवीहव्यवाड्विघ्नव्यालकुलाभिमानगरुडो[^6] विघ्नेभपञ्चाननः।  
विघ्नोत्तङ्गगिरिप्रभेदनपविर्विघ्नाम्बुधौ वाडवो विघ्नाघौघघनप्रचण्डपवनो विघ्नेश्वरः पातु वः॥ 26 ॥  

[^6]: अग्निः.
 
उच्चैर्ब्रह्माण्डखण्डद्वितयसहचरं[^7] कुम्भयुग्मं दधानः [^8]प्रेङ्खन्नागारिप[^9]क्षप्रति[^10]भटविकटश्रोत्रतालाभिरामः।  
देवः शम्भोरपत्यं भुजगपतितनुस्पर्धिवर्धिष्णुहस्तस्त्रै[^11]लोक्याश्चर्यमूर्तिः स जयति जगतामीश्वरः कुञ्जरास्यः॥ 27 ॥  

[^7]: तुल्यम्.

[^8]: आधुन्वन्.

[^9]: गरुडः.

[^10]: प्रतिस्पर्धि.

[^11]: शुण्डादण्डः.
 
दोर्द्योतद्दन्तखण्डः सकलसुरगणाडम्बरेषु प्रचण्डः सिन्दूराकीर्णगण्डः प्रकटितविलसच्चारुचान्द्रीयखण्डः।  
गण्डस्थानन्तघण्डः[^12] स्मरहरतनयः कुण्डलीभूतशुण्डो विघ्नानां कालदण्डः स भवतु भवतां भूतये वक्रतुण्डः॥ 28 ॥  

[^12]: भ्रमरः.
 
विघ्नेशो वः स पायाद्विहृतिषु जलधीन्पुष्कराग्रेण[^1] पीत्वा यस्मिन्नुद्धृत्य तोयं वमति तदखिलं दृश्यते व्योम्नि देवैः।  
क्वाप्यम्भः क्वापि विष्णुः क्वचन कमलभूः क्वाप्यनन्तः[^2] क्वचिच्छ्रीः क्वाप्यौर्वः[^3] क्वापि शैलाः क्वचन मणिगणाः क्वापि नक्रादिसत्त्वाः॥ 29 ॥  

[^1]: शुण्डाग्रेण.

[^2]: शेषः.

[^3]: वाडवः.
 
विघ्नेशः सर्वविघ्नान्परिहरतु स यत्कर्णतालादुदञ्चद्वायुव्याधूतकण्ठस्थलयुगलगलद्भूरिसिन्दूरपूरैः।  
आरुण्याद्वैतभावं गतवति जगति क्वापि नो भाति भानुर्नैवासौ शीतभानुः क्वचिदपि नितरां भासते वा कृशानुः॥ 30 ॥  
क्रोडं तातस्य गच्छन्विशदबिसधिया शावकं शीतभानोराकर्षन्भालवैश्वानरनिशितशिखारोचिषा तप्यमानः। गङ्गाम्भः पातुमिच्छुर्भुजगपतिफणाफूत्कृतैर्दूयमानो मात्रा संबोध्य नीतो दुरितमपनयेद्बालवेषो गणेशः॥ 31 ॥  
उच्चैरुत्तालगण्डस्थलबहुलगलद्दानपानप्रमत्तस्फी[^4]ता[^5]लिव्रातगीतिश्रुतिविधृतिकलोन्मीलितार्धाक्षिपक्ष्मा।  
भक्तप्रत्यूहपृथ्वीरुह[^6]निवहसमुन्मूलनोच्चैरुदञ्चच्छुण्डादण्डाग्र उग्रार्भक इभवदनो वः स पायादपायात्॥ 32 ॥  

[^4]: बहु.

[^5]: भ्रमरसमुदायः.

[^6]: वृक्षः.
 
कल्याणं वो विधत्तां [^7]करटम[^8]दधुनीलोलकल्लोलमालाखेलद्रोलम्बकोलाहलमुखरितदिक्चक्रवालान्तरालम्।  
प्रत्नं[^9] वेतण्डरत्नं[^10] सततपरिचलत्कर्णतालप्ररोहद्वाताङ्कूराजिहीर्षा[^11]दरविवृतफणाशृङ्ग[^12]भूषाभुजंगम्॥ 33 ॥  

[^7]: गण्डस्थलम्.

[^8]: मदोदकसरित्.

[^9]: पुरातनम्.

[^10]: गजश्रेष्ठः.

[^11]: ईषत्.

[^12]: अग्रभागः.
 
यः सिन्धौ फेनराशिर्भुवि कुमुदवनं व्योम्नि नक्षत्रलक्ष्मीरब्धौ मुक्तासमूहस्तरुषु सुमनसो मानसे हंससङ्घः।  
श्रीकण्ठे भूतिलेशः शिखरिषु मणयो दिक्षु नीहारपातः[^13] पाण्डुः शुण्डाग्रजन्मा जयति गणपतेः शीकराणां विलासः॥ 34 ॥  

[^13]: हिमम्.
 
सानन्दं नन्दिहस्ताहतमु[^14]रजरवाहूतकौमार[^15]बर्हि[^16]त्रासान्नासाग्ररन्ध्रं विशति फणिपतौ भोग[^17]सङ्कोचभाजि।  
गण्डोड्डीनालिमालामुखरितककुभस्ताण्डवे[^18] शूलपाणेर्वैनायक्यश्चिरं वो वदनविधुतयः[^19] पान्तु चीत्कारवत्यः॥ 35 ॥  

[^14]: मृदङ्गः.

[^15]: मयूरः.

[^16]: भयात्.

[^17]: फणा.

[^18]: नृत्ये.
 

</details>
</div>
