---
title: चक्षुषो हेते
tags: [प्रत्याङ्गीरसम्]
unicode_script: devanagari

---

## मेनिवारणम्
चक्षु॑षो हेते॒ मन॑सो हेते,  
वाचो॑ हेते॒ ब्रह्म॑णो हेते ।  
यो मा॑ ऽघा॒युर् अ॑भि॒दास॑ति+++(=अभिचरति)+++,  
तम् अ॑ग्ने मे॒न्या+++(=मन्युना)+++ ऽमे॒निं कृ॑णु ।

यो मा॒ चक्षु॑षा॒ यो मन॑सा,  
यो वा॒चा ब्रह्म॑णा ऽऽघा॒युर् अ॑भि॒दास॑ति ।  
तया॑ऽग्ने॒ त्वं मे॒न्या,   
अ॒मुम् अ॑मे॒निं कृ॑णु ।

## अभिचार-प्रतीकारः
यत् किञ्चा॒सौ मन॑सा॒ यच् च॑ वा॒चा,  
य॒ज्ञैर् जु॒होति॒ यजु॑षा ह॒विर्भिः॑ ।  
तन् मृ॒त्युर् निरृ॑त्या संविदा॒नः+++(=समाहितः)+++,   
पु॒रा दि॒ष्टाद्+++(=दैवात् तदनुकूलाद्)+++ आहु॑तीर् अस्य हन्तु ।

या॒तु॒धाना॒ निरृ॑ति॒र् आदु॒+++(=अनु)+++ रक्षः॑,  
ते अ॑स्य घ्न॒न्त्व् अनृ॑तेन स॒त्यम् ।  
इन्द्रे॑षिता॒ आज्य॑मस्य मथ्नन्तु,  
मा तत् समृ॑द्धि॒ यद् अ॒सौ क॒रोति॑ ।

## प्रतिज्ञा
हन्मि॑ ते॒ऽहं  कृ॒तꣳ ह॒विः,  
यो मे॑ घो॒रम् अची॑कृतः+++(=अकार्षीः)+++ ।  
अपां॑चौ त उ॒भौ बा॒हू,  
अप॑नह्याम्य् (=बध्नामि) आ॒स्य॑म् ।

अप॑नह्यामि ते बा॒हू,  
अप॑नह्याम्य् आ॒स्य॑म् ।  
अ॒ग्नेर् दे॒वस्य॒ ब्रह्म॑णा,  
सर्वं॑ तेऽवधिषं कृ॒तम् ।

## अभिचार-प्रतीकारः
पु॒रा ऽमुष्य॑ वषट्का॒रात्,  
य॒ज्ञं दे॒वेषु॑ नस् कृधि ।  
स्वि॑ष्टम् अ॒स्माकं॑ भ्यूयात्,  
माऽस्मान् प्राप॒न्न् अरा॑तयः ।

अन्ति॑ दू॒रे स॒तो अ॒ग्ने,  
भ्रातृ॑व्यस्याऽऽभि॒दास॑तः ।  
व॒ष॒ट्का॒रेण॒ वज्रे॑ण,  
कृ॒त्याꣳ ह॑न्मि कृ॒ताम् अ॒हम् ।

यो मा॒ नक्तं॒ दिवा॑ सा॒यम्,  
प्रा॒तश् चाह्नो॑ नि॒पीय॑ति+++(=बाधते)+++ ।  
अ॒द्या तम् इ॑न्द्र॒वज्रे॑ण,  
भ्रातृ॑व्यं पादयामसि+++(=पातयामि)+++ ।
