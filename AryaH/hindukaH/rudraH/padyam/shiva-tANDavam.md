---
title: शिवताण्डवस्तोत्रम्  
unicode_script: devanagari  
  
practice_weight: 0  
---

॥ अथ रावणकृतशिवताण्डवस्तोत्रम् ॥  


जटाटवी-गलज्-जल-प्रवाह-पावित-स्थले  
  गलेऽवलम्ब्य लम्बितां भुजङ्गतुङ्गमालिकाम् ।  
डमड्डमड्डमड्डमन्निनादवड्डमर्व् अयं  
  चकार चण्डताण्डवं तनोतु नः शिवः शिवम् ॥ १॥  

जटाकटाहसम्भ्रमभ्रमन्निलिम्प-निर्झरी-  
     -विलोलवीचिवल्लरीविराजमान-मूर्धनि ।  
धगद्-धगद्-धगज्-ज्वलल्ललाटपट्टपावके  
      किशोरचन्द्रशेखरे रतिः प्रतिक्षणं मम ॥ २॥  

धराधरेन्द्रनन्दिनीविलासबन्धुबन्धुर-  
      स्फुरद्दिगन्तसन्तति-प्रमोदमानमानसे ।  
कृपाकटाक्षधोरणी-निरुद्ध-दुर्धरापदि  
      क्वचिद्दिगम्बरे+++(/क्वचिच्चिदम्बरे)+++ मनो विनोदमेतु वस्तुनि ॥ ३॥  

जटाभुजङ्गपिङ्गल-स्फुरत्-फणामणिप्रभा  
      कदम्बकुङ्कुमद्रव-प्रलिप्तदिग्वधूमुखे ।  
मदान्धसिन्धुरस्फुरत्त्वग्-उत्तरीय-मेदुरे+++(=मसृणे)+++  
     मनो विनोदम् अद्भुतं बिभर्तु भूतभर्तरि ॥ ४॥  

सहस्रलोचन-प्रभृत्य्-अशेष-लेखशेखर-  
     प्रसूनधूलिधोरणी विधूसराङ्घ्रिपीठभूः ।  
भुजङ्गराजमालया निबद्ध-जाटजूटकः  
     श्रियै चिराय जायतां चकोर-बन्धु-शेखरः ॥ ५॥  

ललाट-चत्वर-ज्वलद्-धनञ्जय-स्फुलिङ्गभा-  
    -निपीत-पञ्चसायकं नमन्-निलिम्पनायकम् ।  
सुधामयूखलेखया विराजमान-शेखरं  
     महाकपालि-सम्पदेशिरो-जटालमस्तु नः  ॥ ६॥  

कराल-भालपट्टिका-धगद्धगद्-धगज्ज्वलद्-  
     धनञ्जयाहुती-कृत-प्रचण्ड-पञ्चसायके ।  
धराधरेन्द्र-नन्दिनी-कुचाग्रचित्रपत्रक-  
    -प्रकल्पनैक-शिल्पिनि त्रिलोचने रतिर्मम ॥ ७॥  

नवीनमेघ-मण्डली निरुद्धदुर्धरस्फुरत्-  
     कुहूनिशीथिनीतमः प्रबन्धबद्धकन्धरः ।  
निलिम्पनिर्झरीधरस्तनोतु कृत्तिसिन्धुरः  
     कलानिधानबन्धुरः श्रियं जगद्धुरन्धरः ॥ ८॥  

प्रफुल्लनीलपङ्कज-प्रपञ्चकालिम-प्रभा-  
    -ऽवलम्बि-कण्ठ-कन्दली-रुचि-प्रबद्ध-कन्धरम् ।  
स्मर-च्छिदं पुर-च्छिदं भव-च्छिदं मख-च्छिदं  
     गज-च्छिदान्धक-च्छिदं तम् अन्तक-च्छिदं भजे ॥ ९॥  

अखर्व-सर्व-मङ्गलाकला+++(=??)+++-कदम्ब-मञ्जरी-  
     रसप्रवाह-माधुरी विजृम्भणा-मधुव्रतम् ।  
स्मरान्तकं पुरान्तकं भवान्तकं मखान्तकं  
     गजान्तकान्धकान्तकं तमन्तकान्तकं भजे ॥ १०॥  

जयत्व् अदभ्र-विभ्रम-भ्रमद्-भुजङ्गम-श्वसद्-  
    -विनिर्गमत्-क्रम-स्फुरत्-कराल-भाल-हव्यवाट् ।  
धिमिद्-धिमिद्-धिमिद्-ध्वनन्-मृदङ्ग-तुङ्ग-मङ्गल-  
     ध्वनि-क्रम-प्रवर्तित-प्रचण्ड-ताण्डवः शिवः ॥ ११॥  

दृषद्+++(/स्पृशद्)+++-विचित्र-तल्पयोर् भुजङ्ग-मौक्तिक-स्रजोर्-  
    -गरिष्ठ-रत्न-लोष्ठयोः सुहृद्-विपक्ष-पक्षयोः ।  
तृणारविन्द-चक्षुषोः प्रजा-मही-महेन्द्रयोः  
     समं प्रवर्तयन् मनः कदा सदाशिवं भजे ॥ १२॥  

कदा निलिम्प-निर्झरी-निकुञ्ज-कोटरे वसन्  
     विमुक्त-दुर्मतिः सदा शिरःस्थम् अञ्जलिं वहन् ।  
विमुक्तलोल-लोचनो ललाम-भाल-लग्नकः  
     शिवेति मन्त्रम् उच्चरन् कदा सुखी भवाम्य् अहम् ॥ १३॥  

इदम् हि नित्यम् एवम् उक्तम् उत्तमोत्तमं स्तवं  
     पठन् स्मरन् ब्रुवन् नरो विशुद्धिम् एति सन्ततम् ।  
हरे गुरौ सुभक्तिम् आशु याति नान्यथा गतिं  
     विमोहनं हि देहिनां सुशङ्करस्य चिन्तनम् ॥ १६॥  

पूजावसान-समये दशवक्त्र-गीतं  
     यः शम्भु-पूजन-परं पठति प्रदोषे ।  
तस्य स्थिरां रथ-गजेन्द्र-तुरङ्ग-युक्तां  
     लक्ष्मीं सदैव  सुमुखिं प्रददाति शम्भुः ॥ १७॥  

   ॥ इति श्रीरावणविरचितं शिवताण्डवस्तोत्रं सम्पूर्णम् ॥  

