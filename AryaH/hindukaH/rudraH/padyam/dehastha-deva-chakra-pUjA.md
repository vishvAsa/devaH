+++
title = "देहस्थ-देव-चक्र-पूजा"
unicode_script = "devanagari"
+++

## परिचयः
छन्दः - आर्या। अभिनवगुप्तकृता प्रायेण।
हृदम्भोजम् परितो नाना-दलेषु देवताः कल्पनीयाः। केन्द्रय् आनन्दभैरवः।  
अत्यन्तं सुन्दरस् स्तवः। यथा यथावययवस्मबन्धस् तथा तथा केन्द्रस्थाऽऽनन्दभैरवपूजा।

## पाठः
असुर-सुर-वृन्द-वन्दितम्  
अभिमत-वर-वितरणे निरतम् ।  
दर्शन-शताग्र्य-पूज्यं  
**प्राण-तनुं** **गणपतिं** वन्दे ॥

वर-वीर-योगिनी-गण-  
सिद्धावलि-पूजितांघ्रि-युगलम् ।  
अपहृत-विनयि-जनार्तिं  
**वटुकम्** +++(भैरवविशेषम्)+++ **अपानाभिधं** वन्दे ॥

+++(कमलकेन्द्रे)+++  
आत्मीय-विषय-भोगैर्   
**इन्द्रिय-देव्याः** सदा **हृद्**-अम्भोजे ।  
अभि-पूजयन्ति यं तं  
चिन्मयम् **आनन्द-भैरवं** वन्दे ॥

यद्-धीबलेन विश्वं  
भक्तानां शिव-पथं भाति ।  
तम् अहम् **अवधान-रूपं**  
**सद्गुरुम्** अमलं सदा वन्दे ॥

उदयावभास-चर्वण-लीलं  
विश्वस्य या करोत्य् अनिशम् ।  
**आनन्द-भैरवीं** तां  
**विमर्श-रूपाम्** अहम् वन्दे ॥

+++(प्राच्याम्)+++  
अर्चयति भैरवं या  
**निश्चय**-कुसुमैः सुरेश-पत्रस्था ।  
प्रणमामि **बुद्धि-रूपां**  
**ब्रह्माणीं** ताम् अहम् सततम् ॥

+++(आग्नेयायाम्)+++  
कुरुते भैरव-पूजाम्  
अनल-दलस्था**ऽभिमान**-कुसुमैर् या ।  
नित्यम् **अहंकृति-रूपां**  
वन्दे तां **शांभवीम्** अम्बाम् ॥

+++(दक्षिणे)+++  
विदधाति भैरवार्चां  
दक्षिण-दलगा **विकल्प**-कुसुमैर् या ।  
नित्यं **मनः-स्वरूपां**  
**कौमारीं** ताम् अहं वन्दे ॥

+++(निरृत्याम्)+++  
नैरृत-दलगा भैरवम्  
अर्चयते **शब्द**-कुसुमैर् या ।  
प्रणमामि **श्रुति-रूपां**  
नित्यं तां **वैष्णवीं** शक्तिं ॥

+++(पश्चिमे)+++  
पश्चिम-दिग्-दल-संस्था  
हृदय-हरैः **स्पर्श**-कुसुमैर् या ।  
तोषयति भैरवं तां  
**त्वग्-रूप-धरां** नमामि **वाराहीम्** ॥

+++(वायव्ये)+++  
वरतर-**रूप**-विशेषैर्  
मारुत-दिग्-दल-निषण्ण-देहा या ।  
पूजयति भैरवं ताम्  
**इन्द्राणीं** **दृक्-तनुं** वन्दे ॥

+++(उत्तरे)+++  
धनपति-किसलय-निलया  
या नित्यं विविध-**षड्-रसाहारैः** ।  
पूजयति भैरवं तां  
**जिह्वाभिख्यां** नमामि **चामुण्डां** ॥

+++(ऐशान्याम्)+++  
ईश-दलस्था भैरवम्  
अर्चयते **परिमलैर्** विचित्रैर् या ।  
प्रणमामि सर्वदा तां  
**घ्राणाभिख्यां महालक्ष्मीम्** ॥

षड्-दर्शनेषु पूज्यं  
षट्-त्रिंशत्-तत्त्व-संवलितम् ।  
**आत्माभिख्यं** सततं  
**क्षेत्र-पतिं** सिद्धिदं वन्दे ॥

संस्फुरद्-**अनुभव-सारं**  
सर्वान्तः सतत-संनिहितम् ।  
नौमि सदोदितम् इत्थं  
**निज-देहग-देवता-चक्रम्** ॥
