---
title: यश्छन्दसाम्
unicode_script: devanagari

---
<div class="js_include" includetitle="true" newlevelforh1="2" unfilled url="/vedAH_yajuH/taittirIyam/AraNyakam/sarva-prastutiH/05_taittirIyopaniShat/07_yash_ChandasAm">
<details open><summary><h2>०७ यश् छन्दसाम् ...{Loading}...</h2></summary>
<details open><summary>विश्वास-प्रस्तुतिः</summary>

+++(ॐकारः)+++ यश् छन्द॑साम् ऋष॒भो वि॒श्वरू॑पः।  
छन्दो॒भ्यो ऽध्य॒मृता॑थ् संब॒भूव॑।  
स मेन्द्रो॑ मे॒धया॑ स्पृणोतु।  
अ॒मृत॑स्य देव॒धार॑णो भूयासम्।  
शरी॑रं मे॒ विच॑र्षणम्।  
जि॒ह्वा मे॒ मधु॑मत्तमा।  
कर्णा॑भ्यां॒ भूरि॒विश्रु॑वम्।  
ब्रह्म॑णः को॒शो॑ऽसि मे॒धया पि॑हितः।  
श्रु॒तं मे॑ गोपाय।  
ॐ शान्तिः॒ शान्तिः॒ शान्तिः॑ ॥
</details>
<details><summary>मूलम्</summary>

यश् छन्द॑साम् ऋष॒भो वि॒श्वरू॑पः।  
छन्दो॒भ्यो ऽध्य॒मृता॑थ् संब॒भूव॑।  
स मेन्द्रो॑ मे॒धया॑ स्पृणोतु।  
अ॒मृत॑स्य देव॒धार॑णो भूयासम्।  
शरी॑रं मे॒ विच॑र्षणम्।  
जि॒ह्वा मे॒ मधु॑मत्तमा।  
कर्णा॑भ्यां॒ भूरि॒विश्रु॑वम्।  
ब्रह्म॑णः को॒शो॑ऽसि मे॒धया पि॑हितः।  
श्रु॒तं मे॑ गोपाय।  
ॐ शान्तिः॒ शान्तिः॒ शान्तिः॑ ॥
</details>
<details><summary>रङ्गरामानुजः</summary>

ब्रह्मविद्यार्थं प्रणवं प्रार्थयते - यश्छन्दसाम् इति ।  
**छन्दसाम्** वेदानां यः **ऋषभः** - श्रेष्ठः ।  
**विश्वरूपः** - विश्वं विष्णुः (सा.ना.१) इति नामसहस्रपाठात् विश्वं - विष्णुः । तत्प्रतीकत्वात् तद्ध्यानसाधनत्वाच् च तद्-रूपत्वम् । सर्वशब्दप्रकृतित्वाद्वा सर्वरूपत्वम् । एवंभूतः प्रणवः **अमृतात्** परमात्मनः सर्वेभ्यश् **छन्दोभ्यो** ऽधिकतया **सम्बभूव** - प्रादुर्भूतः ।  
**सः इन्द्रः** - परमैश्वर्यशाली प्रणवः मा - मां **मेधया** - ज्ञानेन **स्पृणोतु** - उज्जीवयतु ।  
स्पृप्रीतिरक्षणप्राणनेषु (धा.पा.१२६०) इति हि धातुः।  
**देवे**ति दीव्यतः प्रणवस्य सम्बोधनम् ।  
**अमृतस्य** परमात्मनः हृदये धारको **भूयासम्** । सर्वदा ब्रह्मज्ञानम् अनुवर्तताम् इत्यर्थः । 
मदीयञ्च शरीरं **विचर्षणं** बलारोग्यादिना कान्तिमद्भवतु ।  
मदीया च **जिह्वा** सर्वदा ब्रह्मवदनशीलतया भोग्यतमा भवतु ।  
**कर्णाभ्याञ्च भूरि** - भूयो ब्रह्मप्रतिपादकं शास्त्रं शृणवानि । **विश्रुवम्** इति छान्दसं रूपम् ।  
परमात्मनः त्वं वाचकतया **कोशोऽसि** - निधानस्थानमसि ।  
मेधाजनकतया तद्भरिततया वा **मेधया** ऽच्छादितोऽसि । तादृशः त्वम्, श्रुतार्थो यथा अप्रमृष्टो भवति, तथा कुरु इत्यर्थः ।
</details>
</details>
</div> 