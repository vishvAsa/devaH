+++
title = "राम-नक्षत्र-माला"
unicode_script = "devanagari"
practice_weight = 0
+++

॥ श्रीरामनक्षत्रमालास्तुतिः ॥

शिष्टानुग्रहदुष्टशिक्षणकृते ब्रह्मादिभिः प्रार्थितः  
सञ्जातो धरणीतले रविकुलेऽयोध्यापुरीभाग्यतः ।  
कौसल्यासुकृतोदयात् दशरथस्यापत्य-कामेष्टितः  
श्रीरामः शरणं ममास्तु सततं मायाकिशोरो हरिः ॥१॥  

नीतः कौशिक-नन्दनेन विपिने संहृत्य सुन्द-प्रियां  
संगृह्याद्भुतम् अस्त्र-शस्त्र-निवहं विद्राव्य तस्याः सुतम् ।  
योऽतानीन् मख-रक्षणेन च मुनेः सिद्धाश्रमं सार्थकं  
श्रीरामः शरणं ममास्तु सततं बालाकृतिः सानुजः॥२॥  


संशुद्धां पथि गौतमप्रियसखीं नत्वा विदेहान् गतो  
विश्वामित्रकथामृतं मुनिशतानन्देन सङ्कीर्तितम् ।  
श्रुत्वा विस्मितमानसो जनकराडातिथ्यसमानितः  
श्रीरामः शरणं ममास्तु सततं सौन्दर्यसारो वटुः ॥३॥  

यस्यासीदतिमानुषं स्मयकरं देवासुराणामपि  
प्रावीण्यं त्रिपुरान्तकस्य धनुषः सन्तोलने भञ्जने ।  
हेतुः श्रीजनकात्मजापरिणये राज्ञः प्रतिज्ञावशात्  
श्रीरामः शरणं ममास्तु सततं गन्धर्वराजोपमः॥४॥  

साकेतात् द्रुतमागते दशरथे तस्यानुमत्या मुदा  
वैदेहेन समर्पितां स्मितमुखीं लज्जानतां जानकीम् ।  
हस्तेन प्रतिगृह्य शास्त्रविधिना पर्यग्नि भक्त्या व्रजन्  
श्रीरामः शरणं ममास्तु सततं सीतापतिः श्रीपतिः ॥५॥  


याते हैमवतीं दिशं कुशिकजे साकेतयात्रोन्मुखः ।  
क्षत्रोन्मूलकभार्गवं मुनिवरं निर्जित्य मध्येपथम् ।  
तस्यैवार्जितमप्रमेयसुकृतं नैजं च गृह्णन् धनुः  
श्रीरामः शरणं ममास्तु सततं कोदण्डहस्तोज्ज्वलः ॥६॥  

श्रद्धाभक्तिपुरस्सरं गुरुजनं शुश्रूषया प्रीणयन्  
सौलभ्यादिगुणैः प्रजाश्च निखिलाः सन्तोषयन् भूरिशः ।  
धर्मो विग्रहवानिति स्थिरतरां कीर्तिं च विस्तारयन्  
श्रीरामः शरणं ममास्तु सततं चारित्रभूषोऽनघः ॥ ७॥  

शत्रुघ्ने भरते च मातुलकुलं याते सभासेदुषां  
सर्वेषां मतिमाकलय्य सहसा तातेन दत्तां श्रियम् ।  
स्वीकर्तुं विधिवत् प्रभातसमयेऽनुष्ठाय पूर्वाः क्रियाः  
श्रीरामः शरणं ममास्तु सततं सीतासमेतः शुचिः॥८॥  

प्रातर्हन्त तु कैकयीवचनतः पित्रैव धर्मात्मना  
सद्यो यो वरदानखिन्नमनसा संप्रेरितः काननम् ।  
पित्राज्ञां शिरसा वहन्नविकृतो ह्यामन्त्र्य सर्वान् गतः  
श्रीरामः शरणं ममास्तु सततं सीतानुजाभ्यां सह ॥९॥  

तीर्त्वा जह्नुसुतां गतं प्रियसुतं श्रुत्वा प्रविष्टं वनं  
शोचत्येव दिवं गते दशरथे मन्त्र्यादिभिः प्रार्थितः ।  
राज्यं वोढुमियेष नैव भरतो यत्पादसेवापरः  
श्रीरामः शरणं ममास्तु सततं श्रीचित्रकूटाश्रयः ॥१०॥  

यस्याभूद्भभरतेन साकमतुला संभाषणे चातुरी  
सर्वानेव निरुत्तरान् विदधती न्याय्या च धर्म्या दृढा ।  
शास्त्राचारसमञ्जसा नययुता माधुर्थशोभान्विता  
श्रीरामः शरणं ममास्तु सततं धर्मैकनिष्ठापरः ॥ ११ ॥  

नूनं दारुमयी निसर्गजडतां संत्यज्य यत्पादुका  
गुर्वीं राज्यधुरं यदङ्घ्रिबलतो वोढुं समर्थाऽभवत् ।  
तां पीठे विनिवेश्य किङ्करपदे यस्यानुजस्तस्थिवान्  
श्रीरामः शरणं ममास्तु सततं कान्तारवासप्रियः ॥१२॥  

सेवित्वा शरभङ्गतापसमुखान् हत्वा विराधादिमान्  
लब्ध्वा कुम्भसमुद्भवान्मुनिवराद्दिव्यं च चापादिकम् ।  
तेनादिष्टपथा क्रमेण समगात् यः पञ्चवट्याः स्थलं  
श्रीरामः शरणं ममास्तु सततं भ्रात्रा युतः सीतया ॥१३॥  

यत्सौन्दर्यविमोहिता निशिचरी संछिन्ननासाऽभवत्  
संप्राप्तान् खरदूषणादिनिवहान् तस्याः कृते यः स्वयम् ।  
संप्रेष्याशु यमक्षयं जनकजासंश्लेषसंभावितः  
श्रीरामः शरणं ममास्तु सततं संपूज्यमानः सुरैः॥१४ ।।  

मारीचं विनिहन्तुमाश्वपगते मायामृगं भर्तरि  
वैदेहीहरणोद्यतं दशमुखं संरुध्य यावद्बलम् ।  
तेन च्छिन्ननिपातितं खगपतिं प्रास्थापयत् यो दिवं  
श्रीरामः शरणं ममास्तु सततं स्वर्गापवर्गप्रदः ॥ १५ ॥  

सीतामार्गणखिन्नखिन्नहृदयो गत्वा मतङ्गाश्रमं  
पम्पायां शबरीं कवन्धवचनाद्दृष्ट्वा तया पूजितः ।  
तामारूढदिवं विलोक्य सहसा सुग्रीवसख्योत्सुकः  
श्रीरामः शरणं ममास्तु सततं सौमित्रिसंसेवितः ॥ १६ ॥  

कृत्वा स्नेहनिबन्धनां हुतवहस्याग्रे हरीशेन यः  
तस्यार्थे कृतकिल्बिषं समवधीत् सद्यो मृधे वालिनम् ।  
सुग्रीवं हरिराज्यभाजमकरोत् सत्यप्रतिज्ञश्च यः  
श्रीरामः शरणं ममास्तु सततं दौर्जन्यनिग्राहकः ॥ १७ ॥  

सुग्रीवं प्रतिबोध्य कामवशगं तस्योग्रसंशासनात्  
सीतान्वेषणतत्परे दिशि दिशि प्रस्थापिते सैनिके ।  
वर्षान्तस्पृहया कथञ्चिदचले तिष्ठन् गुहायां क्वचित्  
श्रीरामः शरणं ममास्तु सततं सीतेतिवृत्तोन्मुखः ॥१८॥  

यस्य प्रीतिरनुत्तमा हनुमति प्रोल्लङ्घ्य पाथोनिधिं  
लङ्कामेत्य सतीमशोकवनगां आश्वास्य सीतां मुहुः ।  
लकेशं परिभर्त्स्य तत्पुरवरं दग्ध्वा पुनश्चागते  
श्रीरामः शरणं ममास्तु सततं वात्सल्यवारांनिधिः ॥ १९ ॥  

रक्षिष्ये शरणागतं जनमिमं यद्यप्ययं रावणः  
एवं सिन्धुतटे विभीषणकृते येन प्रतिज्ञा कृता ।  
येनाकार्यत सिन्धुराजवचनात् सेतुर्नलेनाद्भुतः  
श्रीरामः शरणं ममास्तु सततं लङ्कानिरोधोत्सुकः ॥ २० ॥  

दृष्टा यस्य विलक्षणा नययुता ह्यायोधनप्रक्रिया  
युद्धश्रान्तमतीव विह्वलतनुं लङ्कापतिं मुञ्चतः ।  
वीर्यं यस्य निरर्गलं प्रकटितं त्रैलोक्यविस्मापकं  
श्रीरामः शरणं ममास्तु सततं धीरोत्तमो धार्मिकः ॥२१ ।।  

दृष्टं बोधितकुम्भकर्णहनने नैपुण्यमन्यादृशं  
यस्याख्यामहिमा च रावणिवधे सौमित्रिणा दर्शितः ।  
सुग्रीवाङ्गदजाम्बवत्प्रभृतिभिः भक्तैर्बलिष्ठैर्वृतः  
श्रीरामः शरणं ममास्तु सततं वातात्मभूसेवितः ॥ २२ ॥  

यातेषु प्रथितेषु राक्षसबले लङ्काधिपेन स्वयं  
युध्यन् भास्करकुम्भसम्भवमुखाल्लब्ध्वाऽप्रमेयं बलम् ।  
हत्वा यो दशकन्धरं त्रिभुवनं निष्कण्टकं व्यातनोत्  
श्रीरामः शरणं ममास्तु सततं जाज्वल्यमानः श्रिया ॥ २३ ।।  

यस्यातर्कितवाग्वशात् सशपथं ज्वालां प्रविष्टां प्रियां  
भूयस्तत्र समुत्थितां हुतभुजा शुद्धेति संमानिताम् ।  
दृष्ट्वा हर्षविषादलेशरहितं यस्याभवन्मानसं  
श्रीरामः शरणं ममास्तु सततं ब्रह्मादिभिः संस्तुतः ॥ २४ ॥  

भ्रातुर्दर्शनलालसेन मनसा सद्यः प्रयाणोत्सुकं  
यं ज्ञात्वेव विना विलम्बमगमत् यानं मुनेराश्रमम् ।  
तस्मै प्रेष्य च मारुतिं प्रथमतो वृत्तान्तसंवेदकं  
श्रीरामः शरणं ममास्तु सततं यस्तूर्णमेवाययौ ॥ २५ ॥  

योऽभूत् भ्रातृसमागमे सहभुवां हर्षो हि सीमातिगः  
तस्य स्वानुभवैकवेद्यरसतां ज्ञात्वा कथं वर्ण्यते ।  
को वा वर्णयितुं क्षमः पुरवरं प्रोत्साहकल्लोलितं  
श्रीरामः शरणं ममास्तु सततं त्रैलोक्यमोदावहः ।। २६ ।।  

हैमे यः सह सीतया मणिमये सिंहासने संस्थितो  
नानातीर्थसमाहृतैः सुसलिलैः मन्त्रैः पवित्रीकृतैः ।  
वासिष्ठाद्यभिषेचितस्त्रिभुवनं संह्लादयन् वीक्षणैः  
श्रीरामः शरणं ममास्तु सततं स्वर्गं भुवि स्थापयन् ॥ २७ ॥  

लीलामानुषविग्रहस्य चरितं सद्धर्मसम्बोधकम्  
इत्यालोच्य मया सभक्ति रचितां नक्षत्रमालास्तुतिम् ।  
रम्यालङ्कृति-शब्द-भाव-विधुरां बाल-प्रजल्पात्मिकां  
श्रीरामः शरणं ममास्तु सततं स्वीकृत्य मोदाद् इमाम् ॥२८॥  

श्रीरामनक्षत्रमालास्तुतिः सम्पूर्णा ।।  