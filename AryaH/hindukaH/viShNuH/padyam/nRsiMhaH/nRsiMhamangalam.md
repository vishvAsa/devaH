---
title: नृसिंहमङ्गलम्
unicode_script: devanagari

practice_weight: 0
---

अथ राजारामजशङ्करकृतन् नृसिंहमङ्गलम् [हरिहरपुर](https://en.wikipedia.org/wiki/Hariharapura)-शारदापीठाय रचितम्।  

## नृसिंहस्तुतिः
तुङ्गापरिसरागार-  
स्फारशृङ्गारकेलये ।  
श्रीभुजाश्लेषमुग्धाय  
श्रीनृसिंहाय मङ्गलम् ॥१॥  

समस्तदनुजाटोप-  
तमस्ततिविभेदिने ।  
नखेन्दुकान्तिसन्तत्या  
श्रीनृसिंहाय मङ्गलम् ॥२॥  

निगमान्तगुहागर्भ-  
प्रतिध्वनितगर्जित ।  
स्वच्छन्दनृहरे तुभ्यं  
भगवन्नस्तु मङ्गलम् ॥३॥  

आडम्बरगृहीतोग्र-  
गदाचक्राय भास्वते ।  
नखमात्रायुधायास्तु  
श्रीनृसिंहाय मङ्गलम् ॥४॥  

सिन्धुकन्यासरोजिन्या-  
द्विरेफायैकबन्धवे ।  
नरकेसरिणे तस्मै  
सदा भवतु मङ्गलम् ॥५॥  

## शारदास्तुतिः
तुङ्गापुलिनसञ्चार-  
क्रीडाकादम्बयोषिते ।  
श्रीमत्यै शारदादेव्यै  
शश्वद्भवतु मङ्गलम् ॥६॥  

शुकपुस्तकरुद्राक्ष-  
गुणोज्ज्वलकरे परे ।  
शारदे त्रिजगन्मातस्  
तुभ्यं भवतु मङ्गलम् ॥७॥  

शारदे शङ्कराचार्य-  
सपर्यारसरञ्जिते ।  
दक्षतीर्थ-जनस्तोम-  
स्तुते मङ्गलमस्तु ते ॥८॥  

## फलस्तुतिः
सभाविद्योतिनी विद्या  
प्रतिभा प्रतिभारति+++(=प्रतिवाक्)+++ ।  
प्रकर्षो हृदि हर्षस्य  
प्रधने+++(=युद्धे)+++ भुजयोर् जयः ॥९॥  

सम्पन् निकाम+++(=अतिशय)+++-निष्कम्पा  
निलिम्पाभिष्टुतं यशः ।  
दारा गुणगणोदारा  
नन्दनो नन्दनोज्ज्वलः ॥१०॥  

प्राणप्रायाणि मित्राणि  
ज्ञातयश्च नये स्थिताः ।  
भक्तिर् अस्खलिता धर्मे  
नास्तिक्यशमनोद्धुरे ॥११॥  

इत्यादि पठतामेतन्  
मङ्गलाशासनं प्रगे ।  
जायन्ते शारदायाश्च  
नृसिंहस्य प्रसादतः ॥१२॥