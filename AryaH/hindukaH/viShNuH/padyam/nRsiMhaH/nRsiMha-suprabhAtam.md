---
title: नृसिंहसुप्रभातम्
unicode_script: devanagari

practice_weight: 0
---

अथ राजारामजशङ्करकृतन् नृसिंहसुप्रभातम् [हरिहरपुर](https://en.wikipedia.org/wiki/Hariharapura)-शारदापीठाय रचितम्।  

## आदिमश्लोकौ
करोति रविरुन्निद्रान् उदयाद्रिदरीहरीन् ।  
उत्तिष्ठ नृहरे देव द्विरेफ+++(हरिहरशब्दे रेफौ)+++नगरीपते ॥१॥

पूषा पुरुषपारीन्द्र+++(=मृगेन्द्र)+++ स्फुटाम्भोरुहचिह्नया ।  
भवानिव श्रिया भाति प्रभो प्राभातिकश्रिया ॥२॥  

## वसन्ततिलकाः
**प्राची** त्वदीयविकरालसटासमूह  
स्वेच्छाविसृत्वरमरीचिविचित्रितेयम् ।  
**प्रीतिं परां प्रथयतु** प्रगुणानुरागां  
**श्रीदक्षतीर्थनृहरे तव सुप्रभातम्** ॥३॥

**गर्भाद्** गभस्तिभृद् असाव् उदयाचलस्य  
**स्तम्भस्य** कस्यचन देव भवानिव प्राक् ।  
**निर्गत्य** दैत्यमिव **हन्ति** निशान्धकारं  
श्रीदक्षतीर्थनृहरे तव सुप्रभातम् ॥४॥

**प्राप्ताः प्रसादम्** असुरेन्द्रवधोत्कटस्य  
प्रह्लादवीक्षणवशादिव **दृष्टयस्** ते ।  
कृत्स्नां प्रभो कलुषतामपहाय **काष्ठाः**+++(दिशः)+++  
श्रीदक्षतीर्थनृहरे तव सुप्रभातम् ॥५॥

अ**त्रेन्दु**रस्तगिरिमूर्ध्नि विलम्बमानो  
निस्तन्द्रसाधितनिशासमयाधिकारः ।  
**आप्रष्टुमिच्छति** भवन्नखबन्धुवर्गं  
श्रीदक्षतीर्थनृहरे तव सुप्रभातम् ॥६॥

पूर्वोत्थिता **भगवती** कलशाब्धि+++(=सागर)+++कन्या  
**दृष्टिं** भवच्चरणपङ्कजयोर् **निधत्ते** ।  
नीलोत्पलस्रजमिव प्रणयोपनीतां  
श्रीदक्षतीर्थनृहरे तव सुप्रभातम् ॥७॥  

सद्यो-विकस्वर-सरोरुह-सीधु+++(=मद्य)+++-सङ्गी  
**तुङ्गासमीर उपसर्पति** मन्थरस्त्वाम् ।  
पद्मामुखानिलसमानसुगन्धभूमा  
श्रीदक्षतीर्थनृहरे तव सुप्रभातम् ॥८॥  

**पश्य** त्वदायतन-हैम-गवाक्ष-मार्गाल्  
लब्धप्रवेशम् **अरुणांशुसहस्रम्** अन्तः ।  
**पद्मं प्रबोधयति** पार्श्वजुषो रमायाः  
श्रीदक्षतीर्थनृहरे तव सुप्रभातम् ॥९॥  

हार्याणि तस्य वृजिनानि+++(=पीडाः)+++, स रक्षणीयस्  
तस्मै वरो वितरणीय इति क्षणेऽस्मिन् ।  
**सिंहावलोकनविधिं प्रकटीकुरुष्व**  
श्रीदक्षतीर्थनृहरे तव सुप्रभातम् ॥१०॥  

**तारास् तुषारकणिका**, मृगलोचनानां  
मानोद्धुरा विकृतयो - **विलयं भजन्ते** ।  
**चिन्ता** इव त्वदनुभूतिसुखस्य जन्तोः  
श्रीदक्षतीर्थनृहरे तव सुप्रभातम् ॥११॥  

आसन्न-सारस-निवास-वधू-विपञ्ची-  
निक्वाण-युक्ति-पुनरुक्तिकृतो निनादैः ।  
पूजाप्रसूनमभितो **भ्रमरा भ्रमन्ति**  
श्रीदक्षतीर्थनृहरे तव सुप्रभातम् ॥१२॥  

**शक्रश्** चिराद् विनिहिताञ्जलिर् उत्तमाङ्गे  
द्वाराश्रयी तमिह **कालमुदीक्षते** ऽसौ।  
यत्र स्युरस्य फलवन्ति विलोचनानि  
श्रीदक्षतीर्थनृहरे तव सुप्रभातम् ॥१३॥

रागोज्ज्वलैः प्रणवषट्चरणानुयातैस्  
तत्त्वार्थसूत्रघटितैः **प्रथयन्ति पूजाम्** ।  
अम्लानगानकुसुमैस् तव **नारदाद्याः**  
श्रीदक्षतीर्थनृहरे तव सुप्रभातम् ॥ १४॥  

संसारवारणविदारणदारुणस्य  
तुङ्गा-तटी-विपिनसञ्चरणैक-चुञ्चोः +++(=दक्षस्य)+++।  
सह्याङ्कवर्तिवर-शाङ्कर-शारदाम्बा-  
पीठाह्वगह्वरहरे **तव सुप्रभातम्** ॥१५॥  
