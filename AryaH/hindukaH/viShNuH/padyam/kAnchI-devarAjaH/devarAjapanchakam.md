+++
title = "देवराजपञ्चकम्"

+++
अथ चोलसिंहपुरं दोड्डय्याचार्य–कृतम्

श्रीदेवराजपञ्चकम्

प्रत्यूषे वरदः प्रसन्नवदनः प्राप्ताभिमुख्यान्जनान्  
आबद्धाञ्जलिमस्तकानविरलान् आबालमानन्दयन् ।  
मन्दोड्डायितचामरो मणिमयश्वेतातपत्रश्शनैः  
अन्तर्गोपुरमाविरास भगवानारूढपक्षीश्वरः ॥ (१)  
मुक्तातपत्रयुगलोभयचामरान्तः  
विद्योतमान-विनयातनयाधिरूढम् ।  
भक्ताभयप्रदकराम्बुजमंबुजाक्षं  
नित्यं नमामि वरदं रमणीयवेषम् ॥ (२)  
यद्वेदमौलिगणवेद्यमवेद्यमन्यैः  
यद्ब्रह्मरुद्रसुरनायकमौलिवन्द्यम् ।  
तत्पद्मनाभपदपद्मयुगं मनुष्यैः  
सेव्यं भवद्भिरिति दर्शयतीव तार्क्ष्यः ॥ (३)  
केचित्तत्त्वविशोधने पशुपतौ पारम्यमाहुः परे  
व्याजह्रुः कमलासने नयविदोऽप्यन्ये हरौ सादरम् ।  
इत्येवं चलचेतसां तनुभृतां पादावरिन्दं हरेः  
तत्सन्दर्शयतीव संप्रति नृणां तार्क्ष्यः श्रुतीनां निधिः ॥ (४)  
प्रत्यग्गोपुरसंमुखे दिनमुखे पक्षीन्द्रसंवाहितं  
नृत्यच्चामरकोरकं निरुपमच्छत्रद्वयीभासुरम् ।  
सानन्दं द्विजमण्डलं विदधतं सन्नाहचिह्नारवैः  
कान्तं पुण्यकृतो भजन्ति वरदं काञ्च्यां तृतीयोत्सवे ॥ (५)

इति श्रीदेवराजपञ्चकं समाप्तम्