+++
title = "देवराजाष्टकम्"

+++
अथ श्रीकाञ्चीपूर्णविरचितं देवराजाष्टकम्

श्रीमत्काञ्चीमुनिं वन्दे कमलापतिनन्दनम् ।  
वरदाङ्घ्रि सदासङ्ग-रसायनपरायणम् ॥

देवराजदयापात्रं श्रीकाञ्चीपूर्णमुत्तमम् ।  
रामानुजमुनेर्मान्यं वन्देऽहं सज्जनाश्रयम् ॥

नमस्ते हस्तिशैलेश श्रीमन्नम्बुजलोचन ।  
शरणं त्वां प्रपन्नोऽस्मि प्रणतार्तिहराच्युत ॥ (१)

समस्तप्राणिसन्त्राणप्रवीणकरुणोल्बणाः ।  
विलसन्तु कटाक्षास्ते मय्यस्मिन् जगतां पते ॥ (२)

निन्दिताचारकरणं निवृत्तं कृत्यकर्मणः ।  
पापीयांसममर्यादं पाहि मां वरद प्रभो ॥ (३)

संसारमरुकान्तारे दुर्व्याधिव्याघ्रभीषिणे ।  
विषयक्षुद्रगुल्माढ्ये तृषापादपशालिनि ॥ (४)

पुत्रदारगृहक्षेत्रमृगतृष्णाम्बुपुष्कले ।  
कृत्याकृत्यविवेकान्धं परिभ्रान्तमितस्ततः ॥ (५)

अजस्रं जाततृष्णार्तमवसन्नाङ्गमक्षमम् ।  
क्षीणशक्तिबलारोग्यं केवलं क्लेशसंश्रयम् ॥ (६)

सन्तप्तं विविधैर्दुःखैर्दुर्वचैरेवमादिभिः ।  
देवराज दयासिन्धो देवदेव जगत्पते ॥ (७)

त्वदीक्षणसुधासिन्धुवीचिविक्षेपशीकरैः ।  
कारुण्यमारुतानीतैश्शीतलैरभिषिञ्च माम् ॥ (८)

इति श्रीकाञ्चीपूर्णविरचितं देवराजाष्टकं सम्पूर्णम्
