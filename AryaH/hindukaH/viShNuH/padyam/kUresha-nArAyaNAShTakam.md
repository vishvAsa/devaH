+++
title = "कूरेश-नारायणाष्टकम्"
unicode_script = "devanagari"

+++
<div class="js_include" includetitle="true" newlevelforh1="2" unfilled url="/kAvyam/laxyam/padyam/shrIvaiShNava-kRtam/kUresha-shrIvatsAnka-mishraH/nArAyaNAShTakam/">
<details open><summary><h2>नारायणाष्टकम् ...{Loading}...</h2></summary>


वात्सल्याद् अभय-प्रदान-समयाद् आर्तार्ति-निर्वापणाद्  
औदार्याद् अघशोषणाद् अ-गणित-श्रेयः-पद-प्रापणात् ।  
सेव्यः श्रीपतिर् एक एव जगताम् - एते ऽभवन् साक्षिणः  
प्रह्लादश् च विभीषणश् च करि-राट् पाञ्चाल्य् अहल्या ध्रुवः ॥ १ ॥  

प्रह्लादास्ति यदीश्वरो वद हरिः सर्वत्र मे दर्शय  
स्तम्भे चैवम् इति ब्रुवन्तम् असुरं तत्राविर् आसीद्+हरिः ।  
वक्षस् तस्य विदारयन् निज-नखैर् वात्सल्यम् आपादयन्  
आर्त-त्राण-परायणः स भगवान् नारायणो मे गतिः ॥ २ ॥  

श्रीरामोऽत्र विभीषणोऽयम् अनघो रक्षो ऽभयाद् आगतः  
सुग्रीवानय पालयैनम् अधुना पौलस्त्यम् एवागतम् ।  
इत्य् उक्त्वा ऽभयम् अस्य सर्व-विदितं यो राघवो दत्तवान्  
आर्त-त्राण-परायणः स भगवान् नारायणो मे गतिः ॥ २ ॥

नक्र-ग्रस्त-पदं समुद्धृत-करं ब्रह्मादयो भोः सुरा  
रक्षन्ताम् इति दीन-वाक्य-करिणं देवेष्व् अशक्तेषु यः ।  
मा भैषीरिति तस्य नक्र-हनने चक्रायुधः श्रीधरो  
ह्य् आर्त-त्राण-परायणः स भगवान् नारायणो मे गतिः ॥ ४ ॥  

भो कृष्णाच्युत भो कृपालय हरे भो पाण्डवानां सखे  
क्वासि क्वासि सुयोधनाद्य्-अपहृतां भो रक्ष माम् आतुराम् ।  
इत्य् उक्तोऽक्षय-वस्त्र-संभृत-तनुर् योऽपालयद् द्रौपदीं  
आर्त-त्राण-परायणः स भगवान् नारायणो मे गतिः ॥ ५ ॥  

यत्-पादाब्ज-नखोदकं त्रिजगतां पापौघ-विध्वंसनं  
यन्-नामामृत-पूरकं च पिबतां संसार-सन्तारकम् ।  
पाषाणोऽपि यदङ्घ्रि-पद्म-रजसा शापान् मुनेर् मोचितो  
ह्य् आर्त-त्राण-परायणः स भगवान् नारायणो मे गतिः ॥ ६ ॥  

पित्रा भ्रातरम् उत्तमासनगतं ह्य् औत्तानपादिर् ध्रुवो  
दृष्ट्वा तत्-समम् आरुरुक्षुर् अधिकं मात्राऽवमानं गतः ।  
यं गत्वा शरणं यद् आप तपसा हेमाद्रि-सिंहासनं  
ह्य् आर्त-त्राण-परायणः स भगवान् नारायणो मे गतिः ॥  ७ ॥  

आर्ता विषण्णाः शिथिलाश्च भीता  
घोरेषु च व्याधिषु वर्तमानाः ।  
सङ्कीर्त्य नारायण-शब्द-मात्रं  
विमुक्त-दुःखाः सुखिनो भवन्ति ॥ ८ ॥

इति श्री कूरेशस्वामि कृत श्री नारायणाष्टकम् ।

</details>
</div>
