+++
title = "मङ्गलाशासनम्"
+++

  ॥ अथ वेङ्कटेशमङ्गलाशासनम् ॥  
  
श्रियः कान्ताय कल्याण-  
निधये निधयेऽर्थिनां  
श्रीवेङ्कट-निवासाय  
श्रीनिवासाय मङ्गलम् ॥ १॥  
  
लक्ष्मी-स-विभ्रमालोक-  
सु-भ्रू-विभ्रम-चक्षुषे  
चक्षुषे सर्वलोकानां  
वेङ्कटेशाय मङ्गलम् ॥ २॥  
  
श्री-वेङ्कटाद्रि-शृङ्गाङ्ग्र-  
मङ्गलाभरणाङ्घ्रये  
मङ्गलानां निवासाय  
वेङ्कटेशाय मङ्गलम् ॥ ३॥  
  
सर्वावयव-सौन्दर्य-  
सम्पदा सर्वचेतसां  
सदा सम्मोहनायास्तु  
वेङ्कटेशाय मङ्गलम् ॥ ४॥  
  
नित्याय निरवद्याय  
सत्यानन्द-चिद्-आत्मने  
सर्वान्तरात्मने श्रीमद्-  
वेङ्कटेशाय मङ्गलम् ॥ ५॥  
  
स्वतस् सर्व-विदे सर्व-  
शक्तये सर्व-शेषिणे  
सुलभाय सुशीलाया  
वेङ्कटेशाय मङ्गलम् ॥ ६॥  
  
परस्मै ब्रह्मणे पूर्ण-  
कामाय परमात्मने  
प्रयुञ्जे परतत्त्वाय  
वेङ्कटेशाय मङ्गलम् ॥ ७॥  
  
आ-काल-तत्त्वम्+++(→चिरम्)+++ अश्रान्तं  
आत्मनाम् अनुपश्यतां  
+++("अलम्, अवगतम्" इत्य् अवचनेन)+++ अ-तृप्तामृत-रूपाय  
वेङ्कटेशाय मङ्गलम् ॥ ८॥  
  
प्रायस् स्व-चरणौ पुंसां  
शरण्यत्वेन पाणिना  
कृपया ऽऽदिशते श्रीमद्-  
वेङ्कटेशाय मङ्गलम् ॥ ९॥  
  
दयामृत-तरङ्गिण्यास्  
तरङ्गैर् इव शीतलैः  
**अपाङ्गैः सिञ्चते** विश्वं  
वेङ्कटेशाय मङ्गलम् ॥ १०॥+++(5)+++  
  
स्रग्-भूषाम्बर-हेतीनां  
सुषमावह-मूर्तये  
सर्वार्ति-शमनायास्तु  
वेङ्कटेशाय मङ्गलम् ॥ ११॥  
  
श्रीवैकुण्ठ-विरक्ताय  
स्वामि-पुष्करिणी-तटे  
रमया रममाणाय  
वेङ्कटेशाय मङ्गलम् ॥ १२॥  
  
श्रीमत्-सुन्दर-जामातृ-  
मुनि-मानस-वासिने  
सर्व-लोक-निवासाय  
श्री-निवासाय मङ्गलम् ॥ १३॥  
  
मङ्गलाशासन-परैर्  
मद्-आचार्य पुरो-गमैः  
सर्वैश् च पूर्वैर् आचार्यैः  
सत्-कृतायास्तु मङ्गलम् ॥ १४॥  
  
॥ इति वेङ्कटेशमङ्गलाशासनम् ॥  
