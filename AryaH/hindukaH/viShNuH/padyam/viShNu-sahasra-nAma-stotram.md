---
title: विष्णु-सहस्र-नाम-स्तोत्रम्  
unicode_script: devanagari  
practice_weight: 0
---

श्रीविष्णुसहस्रनामस्तोत्रम्   


<div class="js_include" url="../sahasranAma-mangalam/"  newLevelForH1="2" includeTitle="true"> </div>  


<div class="js_include" url="/purANam/mahAbhAratam/goraxapura-pAThaH/hindy-anuvAdaH/13_anushAsanaparva/01_dAna-dharma-parva/149/"  newLevelForH1="2" includeTitle="true"> </div>  



स्कन्दः स्कन्दधरो धुर्यो वरदो वायुवाहनः ।  
वासुदेवो बृहद्भानुर् आदिदेवः पुरन्दरः ॥ ३६॥  

अशोकस् तारणस् तारः शूरः शौरिर् जनेश्वरः ।  
अनुकूलः शतावर्तः पद्मी पद्मनिभेक्षणः ॥ ३७॥  

पद्मनाभो ऽरविन्दाक्षः पद्मगर्भः शरीरभृत् ।  
महर्द्धिर् ऋद्धो वृद्धात्मा महाक्षो गरुडध्वजः ॥ ३८॥  

अतुलः शरभो भीमः समयज्ञो हविर् हरिः ।  
सर्वलक्षण-लक्षण्यो लक्ष्मीवान् समितिञ्जयः ॥ ३९॥  

विक्षरो रोहितो मार्गो हेतुर् दामोदरः सहः ।  
महीधरो महाभागो वेगवान् अमिताशनः ॥ ४०॥  

उद्भवः क्षोभणो देवः श्रीगर्भः परमेश्वरः ।  
करणं कारणं कर्ता विकर्ता गहनो गुहः ॥ ४१॥  

व्यवसायो व्यवस्थानः संस्थानः स्थानदो ध्रुवः ।  
परर्द्धिः परम-स्पष्टस् तुष्टः पुष्टः शुभेक्षणः ॥ ४२॥  

रामो विरामो विरजो+++(~विरतो)+++ मार्गो नेयो नयोऽनयः ।  
वीरः शक्तिमतां श्रेष्ठो धर्मो धर्मविदुत्तमः ॥ ४३॥  

वैकुण्ठः पुरुषः प्राणः प्राणदः प्रणवः पृथुः ।  
हिरण्यगर्भः शत्रुघ्नो व्याप्तो वायुर् अधोक्षजः+++(=अधःप्रत्यक्षज्ञानः)+++ ॥ ४४॥  

ऋतुः सुदर्शनः कालः परमेष्ठी परिग्रहः ।  
उग्रः संवत्सरो दक्षो विश्रामो विश्वदक्षिणः ॥ ४५॥  

विस्तारः स्थावरस्थाणुः प्रमाणं बीजम् अव्ययम् ।  
अर्थोऽनर्थो महाकोशो महाभोगो महाधनः ॥ ४६॥  

अनिर्विण्णः स्थविष्ठोऽभूर् धर्मयूपो महामखः ।  
नक्षत्रनेमिर् नक्षत्री क्षमः क्षामः समीहनः ॥ ४७॥  

यज्ञ इज्यो महेज्यश् च क्रतुः सत्रं सतां गतिः ।  
सर्वदर्शी विमुक्तात्मा सर्वज्ञो ज्ञानमुत्तमम् ॥ ४८॥  

सुव्रतः सुमुखः सूक्ष्मः सुघोषः सुखदः सुहृत् ।  
मनोहरो जितक्रोधो वीरबाहुर् विदारणः ॥ ४९॥  

स्वापनः स्ववशो व्यापी नैकात्मा नैककर्मकृत् ।  
वत्सरो वत्सलो वत्सी रत्नगर्भो धनेश्वरः ॥ ५०॥  

धर्मगुब् धर्मकृद् धर्मी सद् असत् क्षरम् अक्षरम् ।  
अविज्ञाता सहस्रांशुर् विधाता कृतलक्षणः ॥ ५१॥  

गभस्ति-नेमिः सत्त्वस्थः सिंहो भूतमहेश्वरः ।  
आदिदेवो महादेवो देवेशो देवभृद् गुरुः ॥ ५२॥  

उत्तरो गोपतिर् गोप्ता ज्ञान-गम्यः पुरातनः ।  
शरीरभूत-भृद् भोक्ता कपीन्द्रो भूरिदक्षिणः ॥ ५३॥  

सोमपोऽमृतपः सोमः पुरुजित्पुरुसत्तमः ।  
विनयो जयः सत्यसन्धो दाशार्हः सात्वताम् पतिः ॥ ५४॥  

जीवो विनयिता साक्षी मुकुन्दोऽमितविक्रमः ।  
अम्भोनिधिर् अनन्तात्मा महोदधिशयोऽन्तकः ॥ ५५॥  

अजो महार्हः स्वाभाव्यो जितामित्रः प्रमोदनः ।  
आनन्दो नन्दनो नन्दः सत्यधर्मा त्रिविक्रमः ॥ ५६॥  

महर्षिः कपिलाचार्यः कृतज्ञो मेदिनीपतिः ।  
त्रिपदस् त्रिदशाध्यक्षो महाशृङ्गः कृतान्तकृत् ॥ ५७॥  

महावराहो गोविन्दः सुषेणः कनकाङ्गदी ।  
गुह्यो गभीरो गहनो गुप्तश् चक्रगदाधरः ॥ ५८॥  

वेधाः स्वाङ्गोऽजितः कृष्णो दृढः सङ्कर्षणो ऽच्युतः ।  
वरुणो वारुणो वृक्षः पुष्कराक्षो महामनाः ॥ ५९॥  

भगवान् भगहाऽऽनन्दी वनमाली हलायुधः ।  
आदित्यो ज्योतिर् आदित्यः सहिष्णुर् गतिसत्तमः ॥ ६०॥  

सुधन्वा खण्डपरशुर् दारुणो द्रविणप्रदः ।  
दिवस्पृक्+++(~दिविस्पृक्)+++ सर्वदृग् व्यासो वाचस्पतिर् अयोनिजः ॥ ६१॥  
त्रिसामा सामगः साम निर्वाणं भेषजं भिषक् ।  
संन्यासकृच् छमः शान्तो निष्ठा शान्तिः परायणम् ॥ ६२॥  

शुभाङ्गः शान्तिदः स्रष्टा कुमुदः कुवले+++(=जले)+++शयः ।  
गोहितो गोपतिर् गोप्ता वृषभाक्षो वृषप्रियः ॥ ६३॥  

अनिवर्ती निवृत्तात्मा सङ्क्षेप्ता क्षेमकृच् छिवः ।  
श्रीवत्सवक्षाः श्रीवासः श्रीपतिः श्रीमतां वरः ॥ ६४॥  

श्रीदः श्रीशः श्रीनिवासः श्रीनिधिः श्रीविभावनः ।  
श्रीधरः श्रीकरः श्रेयः श्रीमाल्ँ लोकत्रयाश्रयः ॥ ६५॥  

स्वक्षः स्वङ्गः शतानन्दो नन्दिर् ज्योतिर् गणेश्वरः ।  
विजितात्माऽविधेयात्मा सत्कीर्तिश् छिन्नसंशयः ॥ ६६॥  

उदीर्णः सर्वतश् चक्षुर् अनीशः शाश्वतस्थिरः ।  
भूशयो भूषणो भूतिर् विशोकः शोकनाशनः ॥ ६७॥  

अर्चिष्मान् अर्चितः कुम्भो विशुद्धात्मा विशोधनः ।  
अनिरुद्धोऽप्रतिरथः प्रद्युम्नो ऽमितविक्रमः ॥ ६८॥  

कालनेमिनिहा वीरः शौरिः शूरजनेश्वरः ।  
त्रिलोकात्मा त्रिलोकेशः केशवः केशिहा हरिः ॥ ६९॥  

कामदेवः कामपालः कामी कान्तः कृतागमः ।  
अनिर्देश्यवपुर् विष्णुर् वीरोऽनन्तो धनञ्जयः ॥ ७०॥  

ब्रह्मण्यो ब्रह्मकृद् ब्रह्मा ब्रह्म ब्रह्मविवर्धनः ।  
ब्रह्मविद् ब्राह्मणो ब्रह्मी ब्रह्मज्ञो ब्राह्मणप्रियः ॥ ७१॥  

महाक्रमो महाकर्मा महातेजा महोरगः ।  
महाक्रतुर् महायज्वा महायज्ञो महाहविः ॥ ७२॥  

स्तव्यः स्तवप्रियः स्तोत्रं स्तुतिः स्तोता रणप्रियः ।  
पूर्णः पूरयिता पुण्यः पुण्यकीर्तिरनामयः ॥ ७३॥  

मनोजवस् तीर्थकरो वसु-रेता वसुप्रदः ।  
वसुप्रदो वासुदेवो वसुर् वसुमना हविः ॥ ७४॥  

सद्गतिः सत्कृतिः सत्ता सद्भूतिः सत्परायणः ।  
शूरसेनो यदुश्रेष्ठः सन्निवासः सुयामुनः ॥ ७५॥  

भूतावासो वासुदेवः सर्वाऽसु-निलयोऽनलः ।  
दर्पहा दर्पदो दृप्तो दुर्धरोऽथापराजितः ॥ ७६॥  

विश्वमूर्तिर् महामूर्तिर् दीप्तमूर्तिर् अमूर्तिमान् ।  
अनेकमूर्तिर् अव्यक्तः शतमूर्तिः शताननः ॥ ७७॥  

एको नैकः सवः कः किं यत् तत् पदम् अनुत्तमम् ।+++(५)+++  
लोकबन्धुर् लोकनाथो माधवो भक्तवत्सलः ॥ ७८॥  

सुवर्णवर्णो हेमाङ्गो वराङ्गश् चन्दनाङ्गदी ।  
वीरहा विषमः शून्यो घृताशीर् अचलश् चलः ॥ ७९॥  

अमानी मानदो मान्यो लोकस्वामी त्रिलोकधृक् ।  
सुमेधा मेधजो धन्यः सत्यमेधा धराधरः ॥ ८०॥  

तेजोवृषो द्युतिधरः सर्वशस्त्र-भृतां वरः ।  
प्रग्रहो निग्रहो व्यग्रो नैकशृङ्गो गदाग्रजः ॥ ८१॥  

चतुर्मूर्तिश् चतुर्बाहुश् चतुर्व्यूहश् चतुर्गतिः ।  
चतुरात्मा चतुर्भावश् चतुर्वेदविद् एकपात् ॥ ८२॥  

समावर्तोऽनिवृत्तात्मा दुर्जयो दुरतिक्रमः ।  
दुर्लभो दुर्गमो दुर्गो दुरावासो दुरारिहा ॥ ८३॥  

शुभाङ्गो लोकसारङ्गः सुतन्तुस् तन्तुवर्धनः ।  
इन्द्रकर्मा महाकर्मा कृतकर्मा कृतागमः ॥ ८४॥  

उद्भवः सुन्दरः सुन्दो रत्ननाभः सुलोचनः ।  
अर्को वाजसनः शृङ्गी जयन्तः सर्वविज् जयी ॥ ८५॥  

सुवर्णबिन्दुर् अक्षोभ्यः सर्ववागीश्वरेश्वरः ।  
महाह्रदो महागर्तो महाभूतो महानिधिः ॥ ८६॥  

कुमुदः कुन्+++(=भूमिन्)+++दरः कुन्दः पर्जन्यः पावनोऽनिलः ।  
अमृताशोऽमृतवपुः सर्वज्ञः सर्वतोमुखः ॥ ८७॥  

सुलभः सुव्रतः सिद्धः शत्रुजिच् छत्रुतापनः ।  
न्यग्रोधोऽदुम्बरोऽश्वत्थश् चाणूरान्ध्रनिषूदनः ॥ ८८॥  

सहस्रार्चिः सप्तजिह्वः सप्तैधाः सप्तवाहनः ।  
अमूर्तिर् अनघोऽचिन्त्यो भयकृद् भयनाशनः ॥ ८९॥  

अणुर् बृहत् कृशः स्थूलो गुणभृन् निर्गुणो महान् ।  
अधृतः स्वधृतः स्वास्यः प्राग्वंशो वंशवर्धनः ॥ ९०॥  

भारभृत् कथितो योगी योगीशः सर्वकामदः ।  
आश्रमः श्रमणः क्षामः सुपर्णो वायुवाहनः ॥ ९१॥  

धनुर्धरो धनुर्वेदो दण्डो दमयिता दमः ।  
अपराजितः सर्वसहो नियन्ताऽनियमोऽयमः ॥ ९२॥  

सत्त्ववान् सात्त्विकः सत्यः सत्यधर्मपरायणः ।  
अभिप्रायः प्रियार्हो ऽर्हः प्रियकृत् प्रीतिवर्धनः ॥ ९३॥  

विहायस-गतिर् ज्योतिः सुरुचिर् हुतभुग् विभुः ।  
रविर् विरोचनः सूर्यः सविता रविलोचनः ॥ ९४॥  

अनन्तो हुतभुग् भोक्ता सुखदो नैकजोऽग्रजः ।  
अनिर्विण्णः सदामर्षी लोकाधिष्ठानम् अद्भुतः ॥ ९५॥  

सनात् सनातन-तमः कपिलः कपिर्+++(=कम्पनशीलः)+++ अव्ययः ।  
स्वस्तिदः स्वस्तिकृत् स्वस्ति स्वस्तिभुक् स्वस्तिदक्षिणः ॥ ९६॥  

अरौद्रः कुण्डली चक्री विक्रम्य् ऊर्जित-शासनः ।  
शब्दातिगः शब्दसहः शिशिरः शर्वरीकरः ॥ ९७॥  

अक्रूरः पेशलो दक्षो दक्षिणः क्षमिणां वरः ।  
विद्वत्तमो वीतभयः पुण्यश्रवणकीर्तनः ॥ ९८॥  

उत्तारणो दुष्कृतिहा पुण्यो दुःस्वप्ननाशनः ।  
वीरहा रक्षणः सन्तो जीवनः पर्यवस्थितः ॥ ९९॥  

अनन्तरूपो ऽनन्तश्रीर् जितमन्युर् भयापहः ।  
चतुरश्रो गभीरात्मा वि-दिशो व्यादिशो दिशः ॥ १००॥  

अनादिर् भूर् भुवो लक्ष्मीः सुवीरो रुचिराङ्गदः ।  
जननो जन-जन्मादिर् भीमो भीमपराक्रमः ॥ १०१॥  

आधारनिलयो ऽधाता पुष्पहासः प्रजागरः ।  
ऊर्ध्वगः सत्पथाचारः प्राणदः प्रणवः पणः ॥ १०२॥  

प्रमाणं प्राणनिलयः प्राणभृत् प्राणजीवनः ।  
तत्त्वं तत्त्वविद् एकात्मा जन्ममृत्यु-जरातिगः ॥ १०३॥  

भूर्भुवःस्वस्-तरुस् तारः सविता प्रपितामहः ।  
यज्ञो यज्ञपतिर् यज्वा यज्ञाङ्गो यज्ञवाहनः ॥ १०४॥  

यज्ञभृद् यज्ञकृद् यज्ञी यज्ञभुग् यज्ञसाधनः ।  
यज्ञान्तकृद् यज्ञगुह्यम् अन्नम् अन्नाद एव च ॥ १०५॥  

आत्मयोनिः स्वयञ्जातो वैखानः सामगायनः ।  
देवकीनन्दनः स्रष्टा क्षितीशः पापनाशनः ॥ १०६॥  

शङ्खभृन् नन्दकी चक्री शार्ङ्गधन्वा गदाधरः ।  
रथाङ्गपाणिर् अक्षोभ्यः सर्वप्रहरणायुधः ॥ १०७॥  

सर्वप्रहरणायुध ॐ नम इति ।  
वनमाली गदी शार्ङ्गी शङ्खी चक्री च नन्दकी ।  
श्रीमान् नारायणो विष्णुर् वासुदेवोऽभिरक्षतु ॥ १०८॥  

श्री वासुदेवोऽभिरक्षतु ॐ नम इति ।  

## फलस्तुतिः  
भीष्म उवाच ---  
इतीदं कीर्तनीयस्य केशवस्य महात्मनः ।  
नाम्नां सहस्रं दिव्यानाम् अशेषेण प्रकीर्तितम् ॥ १॥  

य इदं शृणुयान् नित्यं यश्चापि परिकीर्तयेत् ।  
नाशुभं प्राप्नुयात् किञ्चित् सोऽमुत्रेह च मानवः ॥ २॥  

वेदान्तगो ब्राह्मणः स्यात् क्षत्रियो विजयी भवेत् ।  
वैश्यो धनसमृद्धः स्याच् छूद्रः सुखमवाप्नुयात् ॥ ३॥  

धर्मार्थी प्राप्नुयाद् धर्मम् अर्थार्थी चार्थम् आप्नुयात् ।  
कामान् अवाप्नुयात् कामी प्रजार्थी प्राप्नुयात् प्रजाम् ॥ ४॥  

भक्तिमान् यः सदोत्थाय शुचिस् तद्गत-मानसः ।  
सहस्रं वासुदेवस्य नाम्नाम् एतत् प्रकीर्तयेत् ॥ ५॥  

यशः प्राप्नोति विपुलं ज्ञातिप्राधान्यम् एव च ।+++(५)+++  
अचलां श्रियमाप्नोति श्रेयः प्राप्नोत्यनुत्तमम् ॥ ६॥  

न भयं क्वचिद् आप्नोति वीर्यं तेजश्च विन्दति ।  
भवत्य् अरोगो द्युतिमान् बलरूपगुणान्वितः ॥ ७॥  

रोगार्तो मुच्यते रोगाद् बद्धो मुच्येत बन्धनात् ।  
भयान् मुच्येत भीतस् तु मुच्येतापन्न आपदः ॥ ८॥  

दुर्गाण्य् अतितरत्य् आशु पुरुषः पुरुषोत्तमम् ।  
स्तुवन् नामसहस्रेण नित्यं भक्तिसमन्वितः ॥ ९॥  

वासुदेवाश्रयो मर्त्यो वासुदेवपरायणः ।  
सर्वपापविशुद्धात्मा याति ब्रह्म सनातनम् ॥ १०॥  

न वासुदेवभक्तानाम् अशुभं विद्यते क्वचित् ।  
जन्ममृत्युजराव्याधि-भयं नैवोपजायते ॥ ११॥  

इमं स्तवमधीयानः श्रद्धाभक्तिसमन्वितः ।  
युज्येतात्म-सुख-क्षान्ति--श्री-धृति-स्मृति-कीर्तिभिः ॥ १२॥  

न क्रोधो न च मात्सर्यं न लोभो नाशुभा मतिः ।  
भवन्ति कृत पुण्यानां भक्तानां पुरुषोत्तमे ॥ १३॥  

द्यौः सचन्द्रार्कनक्षत्रा खं दिशो भूर्महोदधिः ।  
वासुदेवस्य वीर्येण विधृतानि महात्मनः ॥ १४॥  

ससुरासुर-गन्धर्वं सयक्षोरग-राक्षसम् ।  
जगद्-वशे वर्ततेदं कृष्णस्य सचराचरम् ॥ १५॥  

इन्द्रियाणि मनो बुद्धिः सत्त्वं तेजो बलं धृतिः ।  
वासुदेवात्मकान्य् आहुः क्षेत्रं क्षेत्रज्ञ एव च ॥ १६॥  

सर्वागमानाम् आचारः प्रथमं परिकल्प्यते+++(~कल्पते)+++ ।  
आचार-प्रभवो धर्मो धर्मस्य प्रभुरच्युतः ॥ १७॥+++(५)+++  

ऋषयः पितरो देवा महाभूतानि धातवः ।  
जङ्गमाजङ्गमं चेदं जगन् नारायणोद्भवम् ॥ १८॥  

योगो ज्ञानं तथा साङ्ख्यं विद्याः शिल्पादि कर्म च ।  
वेदाः शास्त्राणि विज्ञानम् एतत् सर्वं जनार्दनात् ॥ १९॥  

एको विष्णुर् महद्भूतं पृथग् भूतान्य् अनेकशः ।  
त्रींल्लोकान् व्याप्य भूतात्मा भुङ्क्ते विश्वभुग् अव्ययः ॥ २०॥  

इमं स्तवं भगवतो विष्णोर् व्यासेन कीर्तितम् ।  
पठेद्य इच्छेत् पुरुषः श्रेयः प्राप्तुं सुखानि च ॥ २१॥  

विश्वेश्वरम् अजं देवं जगतः प्रभुम् अव्ययम् ।  
भजन्ति ये पुष्कराक्षं न ते यान्ति पराभवम् ॥ २२॥  

न ते यान्ति पराभवम् ॐ नम इति ।  

## सङ्क्षेपः
अर्जुन उवाच ---  
पद्मपत्रविशालाक्ष पद्मनाभ सुरोत्तम ।  
भक्तानाम् अनुरक्तानां त्राता भव जनार्दन ॥ २३॥  

श्रीभगवानुवाच ---  
यो मां नामसहस्रेण स्तोतुमिच्छति पाण्डव ।  
सोह ऽमेकेन श्लोकेन स्तुत एव न संशयः ॥ २४॥  

स्तुत एव न संशय ॐ नम इति ।  
व्यास उवाच ---  
वासनाद्वासुदेवस्य वासितं भुवनत्रयम् ।  
सर्वभूतनिवासोऽसि वासुदेव नमोऽस्तु ते ॥ २५॥  

श्री-वासुदेव नमोऽस्तु त ॐ नम इति ।  

पार्वत्युवाच ---  
केनोपायेन लघुना विष्णोर्नामसहस्रकम् ।  
पठ्यते पण्डितैर् नित्यं श्रोतुमिच्छाम्यहं प्रभो ॥ २६॥  

ईश्वर उवाच ---  
{श्रीराम राम रामेति रमे रामे मनोरमे ।  
सहस्रनाम तत्तुल्यं राम नाम वरानने ॥ २७॥}+++(त्रिः)+++  

श्रीरामनाम वरानन ॐ नम इति ।  
ब्रह्मोवाच ---  
नमोऽस्त्वनन्ताय सहस्रमूर्तये  
सहस्रपादाक्षिशिरोरुबाहवे ।  
सहस्र-नाम्ने पुरुषाय शाश्वते  
सहस्रकोटि-युगधारिणे नमः ॥ २८॥  

सहस्रकोटियुगधारिणे ॐ नम इति ।  

ॐ तत्सदिति श्रीमहाभारते  
शतसाहस्र्यां संहितायां वैयासिक्याम्  
आनुशासनिके पर्वणि  
भीष्मयुधिष्ठिरसंवादे श्रीविष्णोर् दिव्यसहस्रनामस्तोत्रम् ॥  

## कृष्णप्रतिश्रुतिः
सञ्जय उवाच ---  
यत्र योगेश्वरः कृष्णो यत्र पार्थो धनुर्धरः ।  
तत्र श्रीर्विजयो भूतिर्ध्रुवा नीतिर्मतिर्मम ॥ २९॥+++(५)+++ 

श्रीभगवानुवाच ---  
अनन्याश्चिन्तयन्तो मां ये जनाः पर्युपासते ।  
तेषां नित्याभियुक्तानां योगक्षेमं वहाम्यहम् ॥ ३०॥  

परित्राणाय साधूनां विनाशाय च दुष्कृताम् ।  
धर्मसंस्थापनार्थाय सम्भवामि युगे युगे ॥ ३१॥  

आर्ता विषण्णाः शिथिलाश्च भीताः  
घोरेषु च व्याधिषु वर्तमानाः ।  
सङ्कीर्त्य नारायणशब्दमात्रं  
विमुक्तदुःखाः सुखिनो भवन्ति+++(var  भवन्तु)+++ ॥ ३२॥   

कायेन वाचा मनसेन्द्रियैर् वा  
बुद्ध्यात्मना वा प्रकृतेः स्वभावात् । var  प्रकृतिस्वभावात् ।  
करोमि यद्यत् सकलं परस्मै  
नारायणायेति समर्पयामि ॥ ३३॥  

इति श्रीविष्णोर्दिव्यसहस्रनामस्तोत्रं सम्पूर्णम् ।  
ॐ तत् सत् ।  

महाभारते अनुशासनपर्वणि  

## Additional Concluding Shlokas   
ॐ  
आपदाम् अपहर्तारं दातारं सर्वसम्पदाम् ।  
लोकाभिरामं श्रीरामं भूयो भूयो नमाम्यहम् ॥  

आर्तानाम् आर्तिहन्तारं भीतानां भीतिनाशनम् ।  
द्विषतां कालदण्डं तं रामचन्द्रं नमाम्यहम् ॥  

नमः कोदण्डहस्ताय सन्धीकृत-शराय च ।  
खण्डिताखिलदैत्याय रामायऽऽपन्निवारिणे ॥  

रामाय रामभद्राय रामचन्द्राय वेधसे ।  
रघुनाथाय नाथाय सीतायाः पतये नमः ॥  

अग्रतः पृष्ठतश्चैव पार्श्वतश्च महाबलौ ।  
आकर्णपूर्णधन्वानौ रक्षेतां रामलक्ष्मणौ ॥  

सन्नद्धः कवची खड्गी चापबाणधरो युवा ।  
गच्छन् ममाग्रतो नित्यं रामः पातु सलक्ष्मणः ॥  

अच्युतानन्तगोविन्द नामोच्चारणभेषजात् ।  
नश्यन्ति सकला रोगास् सत्यं सत्यं वदाम्यहम् ॥  

सत्यं सत्यं पुनस् सत्यम् उद्धृत्य भुजम् उच्यते ।  
वेदाच् छास्त्रं परं नास्ति न देवं केशवात्परम् ॥+++(५)+++  

शरीरे जर्जरीभूते व्याधिग्रस्ते कलेवरे ।  
औषधं जाह्नवीतोयं वैद्यो नारायणो हरिः ॥  

आलोड्य सर्वशास्त्राणि विचार्य च पुनः पुनः ।  
इदमेकं सुनिष्पन्नं ध्येयो नारायणो हरिः ॥  

यदक्षरपदभ्रष्टं मात्राहीनं तु यद्भवेत् ।  
तत्सर्वं क्षम्यतां देव नारायण नमोऽस्तु ते ॥  

विसर्गबिन्दुमात्राणि पदपादाक्षराणि च ।  
न्यूनानि चातिरिक्तानि क्षमस्व पुरुषोत्तम ॥  


## Alternate Concluding Shlokas   
नमः कमलनाभाय नमस् ते जलशायिने ।  
नमस्ते केशवानन्त वासुदेव नमोऽस्तुते ॥  

नमो ब्रह्मण्यदेवाय गोब्राह्मणहिताय च ।  
जगद्धिताय कृष्णाय गोविन्दाय नमो नमः ॥  

आकाशात्पतितं तोयं यथा गच्छति सागरम् ।  
सर्वदेवनमस्कारः केशवं प्रति गच्छति ॥  

एष निष्कण्टकः पन्था यत्र सम्पूज्यते हरिः ।  
कुपथं तं विजानीयाद् गोविन्दरहितागमम् ॥  

सर्ववेदेषु यत्पुण्यं सर्वतीर्थेषु यत्फलम् ।  
तत्फलं समवाप्नोति स्तुत्वा देवं जनार्दनम् ॥  

यो नरः पठते नित्यं त्रिकालं केशवालये ।  
द्विकालमेककालं वा क्रूरं सर्वं व्यपोहति ॥  

दह्यन्ते रिपवस् तस्य सौम्याः सर्वे सदा ग्रहाः ।  
विलीयन्ते च पापानि स्तवे ह्यस्मिन् प्रकीर्तिते ॥  

येन ध्यातः श्रुतो येन येनायं पठ्यते स्तवः ।  
दत्तानि सर्वदानानि सुराः सर्वे समर्चिताः ॥  

इह लोके परे वापि न भयं विद्यते क्वचित् ।  
नाम्नां सहस्रं योऽधीते द्वादश्यां मम सन्निधौ ॥  

शनैर् दहन्ति पापानि कल्पकोटीशतानि च ।  
अश्वत्थसन्निधौ पार्थ ध्यात्वा मनसि केशवम् ॥  

पठेन्नामसहस्रं तु  
गवां कोटिफलं लभेत् ।  
शिवालये पठेन् नित्यं  
तुलसीवनसंस्थितः ॥  

नरो मुक्तिम् अवाप्नोति  
चक्रपाणेर्वचो यथा ।  
ब्रह्महत्यादिकं घोरं  
सर्वपापं विनश्यति ॥  

विलयं यान्ति पापानि  
चान्यपापस्य का कथा ।  
सर्वपापविनिर्मुक्तो  
विष्णुलोकं स गच्छति ॥  

॥ हरिः ॐ तत्सत् ॥  