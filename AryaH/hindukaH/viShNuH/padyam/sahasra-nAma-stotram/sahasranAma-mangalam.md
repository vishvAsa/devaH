+++
title = "सहस्रनाममङ्गलम्"
unicode_script = "devanagari"
+++

नारायणं नमस्-कृत्य  
नरं चैव नरोत्तमम् ।  
देवीं सरस्वतीं व्यासं  
ततो जयम् उदीरयेत् ॥  

शुक्लाम्बर-धरं विष्णुं  
शशि-वर्णं चतुर्-भुजम् ।  
प्रसन्न-वदनं ध्यायेत्  
सर्व-विघ्नोपशान्तये ॥ १॥  

यस्य द्विरद-वक्त्राद्याः  
पारिषद्याः परः शतम् ।  
विघ्नं निघ्नन्ति सततं  
विष्वक्सेनं तम् आश्रये ॥ २॥  

व्यासं वसिष्ठ-नप्तारं  
शक्तेः पौत्रम् अकल्मषम् ।  
पराशरात्मजं वन्दे  
शुक-तातं तपो-निधिम् ॥ ३॥  

व्यासाय विष्णु-रूपाय  
व्यास-रूपाय विष्णवे ।  
नमो वै ब्रह्म-निधये  
वासिष्ठाय नमो नमः ॥ ४॥  

अविकाराय शुद्धाय  
नित्याय परमात्मने ।  
सदैक-रूप-रूपाय  
विष्णवे सर्वजिष्णवे ॥ ५॥  
