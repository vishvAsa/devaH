---
title: महालक्ष्म्यष्टकम्
unicode_script: devanagari
---

नमस्तेऽस्तु महा-माये  
श्रीपीठे सुर-पूजिते ।  
शङ्ख-चक्र-गदा-हस्ते  
महा-लक्ष्मि नमोऽस्तुते ॥१॥

नमस्ते गरुडाऽऽरूढे  
कोलासुर-भयङ्करि ।  
सर्व-पापहरे देवि  
महा-लक्ष्मि नमोऽस्तुते ॥२॥ 

सर्वज्ञे सर्व-वरदे  
सर्व-दुष्ट-भयङ्करि ।  
सर्व-दुःख-हरे देवि  
महा-लक्ष्मि नमोऽस्तुते ॥३॥ 

सिद्धि-बुद्धि-प्रदे देवि  
भुक्ति-मुक्ति-प्रदायिनि ।  
मन्त्र-मूर्ते सदा देवि  
महा-लक्ष्मि नमोऽस्तुते ॥४॥ 

आद्य्-अन्त-रहिते देवि  
आद्य-शक्ति-महेश्वरि ।  
योगज्ञे योग-सम्भूते  
महा-लक्ष्मि नमोऽस्तुते ॥५॥ 

स्थूल-सूक्ष्मे महारौद्रे  
महा-शक्ति-महोदरे ।  
महा-पाप-हरे देवि  
महा-लक्ष्मि नमोऽस्तुते ॥६॥ 

पद्मासन-स्थिते देवि  
पर-ब्रह्म-स्वरूपिणि ।  
परमेशि जगन्मातर्  
महा-लक्ष्मि नमोऽस्तुते ॥७॥ 

श्वेताम्बर-धरे देवि  
नानालङ्कार-भूषिते ।  
जगत्-स्थिते जगन्-मातर्  
महा-लक्ष्मि नमोऽस्तुते ॥८॥ 

## फलश्रुतिः
महा-लक्ष्म्य्-अष्टकं स्तोत्रं  
यः पठेद् भक्तिमान् नरः ।  
सर्व-सिद्धिम् अवाप्नोति  
राज्यं प्राप्नोति सर्वदा ॥९॥ 

एक-काले पठेन् नित्यं  
महा-पाप-विनाशनम् ।  
द्वि-कालं यः पठेन् नित्यं  
धन-धान्य-समन्वितः ॥१०॥ 

त्रिकालं यः पठेन् नित्यं  
महा-शत्रु-विनाशनम् ।  
महा-लक्ष्मीर् भवेन् नित्यं  
प्रसन्ना वरदा शुभा ॥११॥
