+++
title = "दण्डः"
unicode_script = "devanagari"
+++

असङ्गो रुद्रतनयो  
मनुज्येष्ठः शिवंकरः ।
नामान्य् एतानि दण्डस्य  
कीर्तितानि युधिष्ठिर ॥

दण्डो हि भगवान् विष्णुर्  
यज्ञो नारायणः प्रभुः ।
शश्वद् रूपं महद् बिभ्रन्  
महापुरुष उच्यते ॥

यथोक्ता ब्रह्मकन्येति  
लक्ष्मीर् नीतिः सरस्वती ।
दण्ड-नीतिर् जगद्-धात्री  
दण्डो हि बहु-विग्रहः ॥

…

नीलोत्पल-दल-श्यामश्  
चतुर्दंष्ट्रश् चतुर्भुजः ।
अष्टपान् नैकनयनः  
+++(elf-इव)+++शङ्कु-कर्णोर्ध्व-रोमवान् ॥

जटी द्विजिह्वस् ताम्रास्यो  
मृग-राज-तनु-च्छदः ।
एतद् रूपं बिभर्त्य् उग्रं  
दण्डो नित्यं दुरावरः ॥

असिर् गदा धनुः शक्तिस्  
त्रिशूलं मुद्गरः शरः ।
मुसलं परशुश् चक्रं  
प्रासो दण्डर्ष्टि-तोमराः ॥

सर्व-प्रहरणीयानि  
सन्ति यानीह कानि चित् ।
दण्ड एव हि सर्वात्मा  
लोके चरति मूर्तिमान् ॥

भिन्दंश् छिन्दन् रुजन् कृन्तन्  
दारयन् पाटयंस् तथा ।
घातयन्न् अभिधावंश् च  
दण्ड एव चरत्य् उत ॥

