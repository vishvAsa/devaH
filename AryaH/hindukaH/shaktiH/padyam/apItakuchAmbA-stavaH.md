+++
Author = "Sri Appayya Dixitar"
title = "अपीतकुचाम्बास्तवः"
practice_weight = 0
+++

अपीतकुचाम्बास्तवः   

<div class="videoEmbed"  caption="muraLy-amRtA 2020" src="https://www.youtube.com/watch?v=BohJsZRCgEY&feature=youtu.be"></div>


॥ श्री अप्पय्यदीक्षितेन्द्रैः कृतः॥  

आनन्द-सिन्धु-लहरीम् अमृतांशु-मौलेर्  
आसेविनाम् अमृत-निर्मित-वर्तिम् अक्ष्णोः ।+++(४)+++  
आनन्द-वल्लि-विततेर् अमृतार्द्र-गुच्छं  
अम्ब स्मराम्य् अहम् अपीतकुचे वपुस् ते ॥ १॥  

निर्निद्र-कोक-नद-कोमल-कान्तम् अम्ब+++(४)+++  
नित्यं सुधा-निकर-वर्षि पदं त्वदीयम् ।  
मूर्छाकर-ज्वर-रुजा मम तापितस्य  
मूर्ध्नि क्षणं सकृद् अपीत-कुचे निधेहि ॥ २॥  

शीतांशु-कोटि-सुषमा-शिशिरैः कटाक्षैः  
अव्याज-भूत-करुणा-रस-पूर-पूर्णैः ।  
कर्पूर-धूलिम् इव दिक्षु समाकिरद्भिः+++(४)+++  
अम्ब क्षणं स्नपय माम् अरुणाद्रि-मान्ये ॥ ३॥  

आविर् भव क्षणम् अपीत-कुचे पुरस्तात्  
अम्ब ज्वरेण महता मम तापितस्य ।  
येन त्वद्-अङ्घ्रि-रुचि-जाल-सुधाप्रवाहे  
मग्नस् तदैव तनु-तापम् अमुं त्यजेयम् ॥ ४॥  

नानाविधैर् नलिन-जात-लिपि-प्रकॢप्तैः  
आनीत-मूर्छम् अधिकं क्षुभितैर् ज्वराद्यैः ।  
आश्वासय क्षणम् अपीतकुचे कराग्र-  
क्रीडा-कनत्-कनक-हल्लक+++(→पद्म)+++-सौरभेण ॥ ५॥  

कण्ठे विषं विष-मुचो भुजगाः कपर्दे  
पार्श्वे च भूत-पतयः प्रमथाश् च भीमाः ।  
शोणाचलेशम् उपसृत्य भजेत को वा  
न स्यात् तवाम्ब सविधे यदि सन्निधानम् ॥ ६ ॥+++(४)+++  

**शक्तिर्** जगज्-जनन-पालन-भञ्जनेषु  
भोगेषु **दिव्य-महिषी** तरुणेन्दु-मौलेः ।  
**सिद्धिः** कर-प्रणयिनी तव सन्निधानं  
यन् नासि तस्य तद् अपीतकुचे न जाने ॥ ७॥  

त्वं साक्षिणी प्रलय-भैरव-ताण्डवानां  
त्वं शेषिणी स-हरि-धातृ-चराचराणाम् ।  
त्वं मोचिनी सकल-संसृति-जालकानां  
त्वां ब्रह्म-संविदम् अपीतकुचे नमामि ॥ ८॥  

॥ श्री अप्पय्यदीक्षितेन्द्रैः कृतः  
अपीतकुचाम्बास्तवः संपूर्णः॥  

