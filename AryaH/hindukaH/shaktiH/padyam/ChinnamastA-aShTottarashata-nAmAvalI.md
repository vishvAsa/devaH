+++
title = "छिन्नमस्ताऽष्टोत्तर-शतनामावलिः"
unicode_script = "devanagari"
practice_weight = 0
+++

## परिचयः
श्री पार्वत्युवाच –  
नाम्नां सहस्रं परमं  
छिन्नमस्ताप्रियं शुभम् ।
कथितं भवता शम्भोस्  
सद्यश् शत्रुनिकृन्तनम् ॥ १ ॥

पुनः पृच्छाम्य् अहं देव  
कृपां कुरु ममोपरि ।  
सहस्रनामपाठे च  
अशक्तो यः पुमान् भवेत् ॥ २ ॥

तेन किं पठ्यते नाथ  
तन्मे ब्रूहि कृपामय ।

श्री सदाशिव उवाच –
अष्टोत्तरशतं नाम्नां  
पठ्यते तेन सर्वदा ॥ ३ ॥  
सहस्रनामपाठस्य  
फलं प्राप्नोति निश्चितम् ।

## पाठः
ओं अस्य श्रीछिन्नमस्तादेव्यष्टोत्तर-शतनाम-स्तोत्रमहामन्त्रस्य  
सदाशिव ऋषिः,  
अनुष्टुप् छन्दः,
श्रीछिन्नमस्ता देवता।  
मम सकलसिद्धि प्राप्तये जपे विनियोगः ॥

ओं छिन्नमस्ता महाविद्या  
महाभीमा महोदरी ।  
चण्डेश्वरी चण्डमाता  
चण्डमुण्डप्रभञ्जिनी ॥ ४ ॥ ७

महाचण्डा चण्डरूपा  
चण्डिका चण्डखण्डिनी ।
क्रोधिनी क्रोधजननी  
क्रोधरूपा कुहूः कला ॥ ५ ॥ १५

कोपातुरा कोपयुता  
कोप-संहार-कारिणी ।  
वज्रवैरोचनी वज्रा  
वज्रकल्पा च डाकिनी +++(रक्तपाः)+++ ॥ ६ ॥ २२

डाकिनी-कर्म-निरता  
डाकिनी-कर्म-पूजिता ।  
डाकिनी-सङ्ग-निरता  
डाकिनी-प्रेम-पूरिता ॥ ७ ॥ २६

खट्वाङ्ग-धारिणी खर्वा  
खड्ग-खर्पर+++(=कपाल)+++-धारिणी ।
प्रेतासना प्रेत-युता  
प्रेत-सङ्ग-विहारिणी ॥ ८ ॥ ३२

छिन्न-मुण्ड-धरा छिन्न--  
चण्ड-विद्या च चित्रिणी ।
घोर-रूपा घोर-दृष्टिः  
घोररावा घनोदरी ॥ ९ ॥ ३९

योगिनी योगनिरता  
जप-यज्ञ-परायणा ।
योनि-चक्र-मयी  
योनिर् योनि-चक्र-प्रवर्तिनी ॥ १० ॥ ४५

योनि-मुद्रा योनि-गम्या  
योनि-यन्त्र-निवासिनी ।  
यन्त्र-रूपा यन्त्र-मयी  
यन्त्रेशी यन्त्र-पूजिता ॥ ११ ॥ ५२

कीर्त्या कपर्दिनी काली  
कङ्काली+++(=अस्थिपिञ्जरिणी)+++ कलकारिणी ।
आरक्ता रक्तनयना  
रक्त-पान-परायणा ॥ १२ ॥ ६०

भवानी भूतिदा भूतिर्  
भूतिधात्री च भैरवी ।  
भैरवाचार-निरता  
भूत-भैरव-सेविता ॥ १३ ॥ ६७

भीमा भीमेश्वरी देवी  
भीम-नाद-परायणा ।  
भवाराध्या भवनुता  
भवसागर-तारिणी ॥ १४ ॥ ७४

भद्रकाली भद्रतनुर्  
भद्ररूपा च भद्रिका ।  
भद्ररूपा महाभद्रा  
सुभद्रा भद्रपालिनी ॥ १५ ॥ ८२

सुभव्या भव्यवदना  
सुमुखी सिद्ध-सेविता ।
सिद्धिदा सिद्धि-निवहा+++(=समूहा)+++  
सिद्धा सिद्धनिषेविता ॥ १६ ॥ ९०

शुभदा शुभगा शुद्धा  
शुद्धसत्त्वा शुभावहा ।
श्रेष्ठा दृष्टिमयी देवी  
दृष्टि-संहार-कारिणी ॥ १७ ॥ ९९

शर्वाणी सर्वगा सर्वा  
सर्व-मङ्गल-कारिणी ।  
शिवा शान्ता शान्तिरूपा  
मृडानी मदनातुरा ॥ १८ ॥ १०८

## फलस्तुतिः
इति ते कथितं देवी  
स्तोत्रं परम-दुर्लभम् ।
गुह्याद् गुह्यतरं गोप्यं  
गोपनियं प्रयत्नतः ॥ १९ ॥

किमत्र बहुनोक्तेन  
त्वदग्रे प्राणवल्लभे ।  
मारणं मोहनं देवि  
ह्य् उच्चाटनम् अतः परम् ॥ २० ॥

स्तम्भनादिक-कर्माण्य्  
ऋद्धयस् सिद्धयोऽपि च ।
त्रिकाल-पठनाद् अस्य  
सर्वे सिद्ध्यन्त्य् असंशयः ॥ २१ ॥

महोत्तमं स्तोत्रम् इदं वरानने  
मयेरितं नित्यम् अनन्यबुद्धयः ।  
पठन्ति ये भक्तियुता नरोत्तमा  
भवेन्न तेषां रिपुभिः पराजयः ॥ २२ ॥

इति श्रीछिन्नमस्तादेव्यष्टोत्तरशतनाम स्तोत्रम् ॥
