+++
title = "+अध्याय ६ खण्डः १-१०"

+++

यज्ञेन वै देवा ऊर्ध्वाः स्वर्गं लोकमायंस्तेऽबिभयुरिमं नो दृष्ट्वा
मनुष्याश्च ऋषयश्चानुप्रज्ञास्यन्तीति तं वै
यूपेनैवायोपयंस्तं
यद्यूपेनैवायोपयंस्तद्यूपस्य
यूप-त्वं तमवाचीनाग्रं निमित्योर्ध्वा उदायंस्ततो वै मनुष्याश्च ऋषयश्च
देवानां यज्ञवास्त्वभ्यायन्यज्ञस्य किंचिदेषिष्यामः प्रज्ञात्या
इति ते वै यूपमेवा-विन्दन्नवाचीनाग्रं निमितं तेऽविदुरनेन वै देवा
यज्ञमयूयुपन्निति तमुत्खायोर्ध्वं न्यमिन्वंस्ततो वै ते प्र
यज्ञमजानन्प्र स्वर्गं लोकं तद्यद्यूप ऊर्ध्वो निमीयते
यज्ञस्य प्रज्ञात्यै स्वर्गस्य लोकस्यानुख्यात्यै वज्रो वा एष यद्यूपः
सोऽष्टाश्रिः कर्त-व्योऽष्टाश्रिर्वै वज्रस्तं-तम्प्रहरति द्विषते
भ्रातृव्याय वधं योऽस्य स्तृत्यस्तस्मै स्तर्तवै वज्रो वै
यूपः स एष द्विषतो वध उद्यतस्तिष्ठति तस्माद्धाप्येतर्हि यो द्वेष्टि
तस्याप्रियम्भवत्यमुष्यायं यूपोऽमुष्यायं यूप इति दृष्ट्वा खादिरं यूपं
कुर्वीत स्वर्गकामः खादिरेण वै यूपेन देवाः स्वर्गं
लोकमजयंस्तथैवैतद्यजमानः खा-दिरेण यूपेन
स्वर्गं लोकं जयति बैल्वं यूपं कुर्वीतान्नाद्यकामः पुष्टिकामः
समांसमां वै बिल्वो गृभीतस्तदन्नाद्यस्य रूपमा
मूलाच्छाखाभिरनुचितस्तत्पुष्टेः
पुष्यति प्रजां च पशूंश्च य एवं विद्वान्बैल्वं यूपं कुरुते यदेव
बैल्वाम्बिल्वं ज्योतिरिति वा आचक्षते ज्योतिः स्वेषु भवति
श्रेष्ठः स्वानाम्भवति य एवं वेद पालाशं यूपं कुर्वीत तेजस्कामो
ब्रह्मवर्चसकामस्तेजो वै ब्रह्मवर्चसं वनस्पतीनाम्पलाशस्तेजस्वी
ब्रह्मवर्चसी भवति य एवं विद्वान्पालाशं यूपं कुरुते यदेव
पालाशाम् सर्वेषां वा एष वनस्पतीनां
योनिर्यत्पलाशस्तस्मा-त्पलाशस्यैव
पलाशेनाचक्षतेऽमुष्य पलाशममुष्य पलाशमिति सर्वेषां हास्य 

वनस्पतीनां काम उपाप्तो भवति य एवं वेद १

 

अञ्ज्मो यूपमनुब्रूहीत्याहाध्वर्युरञ्जन्ति त्वामध्वरे देवयन्त
इत्यौवाहाध्वरे ह्येनं देवयन्तोऽञ्जन्ति वनस्पते
मधुना दैव्येनेत्येतद्वै मधु दैव्यं यदाज्यं यदूर्ध्वस्तिष्ठा द्र
विणेह धत्ताद्यद्वा क्षयो मातुरस्या उपस्थ इति यदि च तिष्ठासि
यदि च शयासै द्र विणमेवास्मासु धत्तादित्येव तदाहोच्छ्रयस्व वनस्पत
इत्युच्छ्रीयमाणा-याभिरूपा यद्यज्ञेऽभिरूपं तत्समृद्धं
वर्ष्मन्पृथिव्या अधीत्येतद्वै वर्ष्म
पृथिव्यै यत्र यूपमुन्मिन्वन्ति सुमिती मीयमानो वर्चो धा यज्ञवाहस
इत्याशिषमाशास्ते समिद्धस्य श्रयमाणः पुरस्तादीति समिद्धस्य ह्येष
एतत्पुरस्ताच्छ्रयते ब्रह्म वन्वानो अजरं
सुवीरमीत्याशिषमेवाशास्त आरे
अस्मदमतिम्बाधमान इत्यशनाया वई पाप्मामतिस्तामेव
तदारान्नुदते यज्ञाच्च यजमानाच्चोच् छ्रयस्व महते
सौभगायेत्याशिषमेवाशास्त ऊर्ध्व ऊ षु ण ऊतये तिष्ठा देवो न सवितेति यद्वै
देवानां नेति तदेषामोमिति तिष्ठ देव इव सवितेत्येव तदाहोर्ध्वो वाजस्य
सनितेति वाजसनिमेवैनं तद्धनसां सनोति
यदञ्जिभिर्वाघद्भिर्विह्वयामह
इति छन्दांसि वा अञ्जयो वाघतस्तैरेतद्देवान्यजमाना विह्वयन्ते मम यज्ञमागछत
मम यज्ञमिति यदि ह वा अपि बहव इव यजन्तेऽथ हास्य देवा यज्ञमैव गछन्ति
यत्रैवं विद्वानेतामन्वाहोर्ध्वो नः पाह्यंहसो नि केतुना
विश्वं समत्रिणं दहेति रक्षांसि वै पाप्मात्रिणो रक्षांसि
पाप्मानं दहेत्येव तदाह कृधी न ऊर्ध्वाञ्चरथाय जीवस इति यदाह
कृधी न ऊर्ध्वाञ्चरणाय जीवस इत्येव तदाह यदि ह वा अपि नीत इव
यजमानो भवति परि हैवैनं तत्संवत्सराय ददाति विदा देवेषु नो दुव
इत्याशिषमेवाशास्ते जातो जायते सुदिनत्वे अह्नामिति जातो ह्येष एताज्जायते
समर्य आ विदथे वर्धमान इति वर्धयन्त्येवैनं तत्पुनन्ति धीरा अपसो मनीषेति
पुनन्त्येवैनं तत्देवया विप्र अदियर्ति वाचमिति देवेभ्य एवैनं तन्निवेदयति
युवा सुवासाः परिवीत आगादित्युत्तमया परिदधाति प्राणो वै युवा सुवा-साः
सोऽयं शरीरैः परिवृतः स उ श्रेयान्भवति जायमान इति
श्रेयाञ्छ्रेयान्ह्येष एतद्भवति
जायमानस्तं धीरासः कवय उन्नयन्ति स्वाध्यो मनसा देवयन्त इति ये वा
अनूचानास्ते कवयस्त एवैनं तदुन्नयन्ति ता एताः सप्तान्वाह
रूपसमृद्धा एतद्वै यज्ञस्य समृद्धं यद्रू पसंऋद्धं यत्कर्म
क्रिय-माणमृगभिवदति तासां त्रिः प्रथमामन्वाह त्रिरुत्तमां ता एकादश
सम्पद्यन्त एकादशाक्षरा वै त्रिष्टुप्त्रिष्टुबीन्द्र स्य वज्र
इन्द्रा यतनाभिरेवाभी राध्नोति य एवं वेद त्रिः प्रथमां
त्रिरुत्तमामन्वाह यज्ञस्यैव तद्बर्सौ नह्यति स्थेम्ने बलायाविस्रंसाय २

 

तिष्ठेद्यूपाः अनुप्रहरेतित्याहुस्तिष्ठेत्पशुकामस्य देवेभ्यो वै
पशवोऽन्नाद्यायाल-म्भाय नातिष्ठन्त तेऽपक्रम्य
प्रतिवावदतोऽतिष्ठन्नास्मानालप्स्यध्वे नास्मानिति ततो वै
देवा एतं यूपम्वज्रमपश्यंस्तमेभ्य उदश्रयंस्तस्माद्बिभ्यत उपावर्तन्त
तमेवाद्याप्युपावृइत्तास्ततो वै देवेभ्यः
पशवोऽन्नाद्यायालम्भायतिष्ठन्त
तिष्ठ-न्तेऽस्मै पशावोऽन्नद्यायालम्भाय य एवं वेद यस्य चैवं विदुषो
यूपस्ति-ष्ठत्यनुप्रहरेत्स्वर्गकानस्य तमु ह
स्मैतम्पूर्वेऽन्वेव प्रहरन्ति यजमानो वै
यूपो यजमानः प्रस्तरोऽग्निर्वै देवयोनिः सोऽग्नेर्देवयोन्या आहुतिभ्यः
सम्भूय हिरण्य-शरीर ऊर्ध्वः स्वर्गं लोकमेष्यतीत्यथ ये तेभ्योऽवर
आसंस्त एतं स्वरु-मपश्यन्यूपशकलं तं तस्मिन्कालेऽनुप्रहरेत्तत्र स
काम उपाप्तो योऽनुप्रहरणे तत्र स काम उपाप्तो यः स्थाने सर्वाभ्यो वा एष
देवताभ्य आत्मानमालभते यो दीक्षतेऽग्निः सर्वा देवताः सोमः सर्वा देवताः
स यदग्नीषोमीयम्पशुमालभते सर्वाभ्य एव तद्देवताभ्यो यजमान आत्मानं
निष्क्रीणीते तदाहुर्द्विरूपो-ऽग्नीषोमीयः कर्तव्यो
द्विदेवत्यो हीति तत्तन्नादृत्यम्पीव इव कर्तव्यः
पीवोरूपा वै पशवः कृशित इव खलु वै यजमानो भवति तद्यत्पीवा
पशुर्भवति यजमानमेव तत्स्वेन मेधेन समर्धयति तदाहुर्नाग्नीषोमीयस्य
पाशोरश्नी-यात्पुरुषस्य वा एषोऽश्नाति योऽग्नीषोमीयस्य पाशोरश्नाति
यजमानो ह्येते-नात्मानं निष्क्रीणीत इति तत्तन्नादृत्यं
वार्त्रघ्नं वा
एतद्धविर्यदग्नीषोमीयो-ऽग्नीषोमाभ्यां
वा ईन्द्रो वृत्रमहंस्तावेनमब्रूतामावाभ्यां वै वृत्रमवधीर्वरं ते वृणावाह
ईति वृणाथामिति तावेतमेव वरमवृणातां श्वःसुत्यायाम्पशुं स 

एनयोरेषोऽच्युतो वरवृतो ह्येनयोस्तस्मात्तस्याशितव्यं चैव लीप्सितव्यं च ३

 

आप्रीभिराप्रीणति तेजो वै ब्रह्मवर्चसमाप्रियस्तेजसैवैनं तधि ब्रह्मवर्चसेन
समर्धयति समिधो यजति प्राणा वै समिधः प्राणा हीदं सर्वं समिन्धते यदिदं
किंच प्राणानेव तत्प्रीणाति प्राणान्यजमाने दधाति तनूनपातं यजति
प्राणो वै तनूनपात्स हि तन्वः पाति प्राणमेव तत्प्रीणाति प्राणं
यजमाने दधाति नराशंसं यजति प्रजा वै नरो वाक्शंसः प्रजां चैव
तद्वाचं च प्रीणाति प्रजां च वाचं च यजमाने दधातीळो यजत्यन्नं वा
इळोऽन्नमेव तत्प्रीणात्यन्नं यजमाने दधाति बर्हिर्यजति पशवो वै बर्हिः
पशूनेव तत्प्रीणाति पशून्यजमाने दधाति दुरो यजति वृष्टिर्वै दुरो
वृष्टिमेव तत्प्रीणति वृष्टिमन्नाद्यं यजमाने
दधात्युषासानक्ता यजत्यहोरात्रे वा
उषासानक्ताहोरात्रे एव
तत्प्रीणात्यहोरात्रयोर्यजमानं
दधाति दैव्या होतारा यजति प्राणापानौ वै दैव्या होतारा प्राणापानावेव
तत्प्रीणाति प्राणापानौ यजमाने दधाति तिस्रो देवीर्यजति प्राणो
वा अपानो व्यानस्तिस्रो देव्यस्ता एव तत्प्रीणाति ता यजमाने दधाति
त्वष्टारं यजति वाग्वै त्वष्टा वाग्घीदं सर्वं ताष्टीव
वाचनेव तत्प्रीणाति वाचं यजमाने दधाति वनस्पतिं यजति प्राणो वै
वनस्पतिः प्राणमेव तत्प्रीणाति प्राणं यजमाने दधाति
स्वाहाकृतीर्यजति प्रतिष्ठा वै स्वाहाकृतयः प्रतिष्ठायामेव
तद्यज्ञमन्ततः प्रतिष्ठापयति
ताभिर्यथऋष्याप्रीणीयाद्यद्यथऋष्याप्रीणाति
यजमनमेव तद्बन्धुताया नोत्सृजति ४

 

पर्यग्नये क्रियमाणायानुब्रूहीत्याहाध्वर्युरग्निर्होता नो अध्वर इति
तृइचमाग्नेयं गायत्रमन्वाह पर्यग्नि क्रियमाणे स्वयैवैनं
तद्देवतया स्वेन छन्दसा समर्धयति वाजी सन्परि णीयत इति
वाजिनमिव ह्येनं सन्तम्परिणयन्ति परि त्रिविष्ट्यध्वरं
यात्यग्नी रथीरिवेत्येष हि रथीरिवाध्वरम्परियाति परि वाजपतिः
कविरित्येष हि वाजनम्पतिरत उपप्रेष्य होतर्हव्या देवेभ्य
इत्याहाध्वर्युरजैदग्निरसनद्वा-जमिति मैत्रावरुण
उपप्रैषम्प्रतिपद्यते
तदाहुर्यदध्वर्युर्होतारमुपप्रेष्यत्यथ
कस्मा-न्मैत्रावरुण उपप्रैषम्प्रतिपद्यत इति मनो वै यज्ञस्य मैत्रावरुणो
वाग्यज्ञस्य होता मनसा वा इषित वाग्वदति यां ह्यन्यमना वाचं
वदत्यसुर्या वै सा वागदेवजुष्टा तद्यन्मैत्रावरुण
उपप्रैषम्प्रतिपद्यते मनसैव तद्वाचमीरयति तन्मनसेरितया 

वाचा देवेभ्यो हव्यं सम्पादयति ५

 

दैव्याः शमितार आरभध्वमुत मनुष्या इत्याह ये चैव देवानां शमितारो ये च
मनुष्याणां तानेव तत्संशास्त्युपनयत मेध्या दुर आशासाना
मेधपतिभ्या-म्मेधमिति पशुर्वै मेधो यजमानो
मेधपतिर्यजमानमेव तत्स्वेन मेधेन सम-र्धयत्यथो
खल्वाहुर्यस्यै वाव कस्यै च देवतायै पशुरालभ्यते सैव मेधपतिरिति स
यद्येकदेवत्यः पशुः स्यान्मेधपतय इति ब्रूयाद्यदि
द्विदेवत्यो मेधपतिभ्या-मिति यदि बहुदेवत्यो मेधपतिभ्य
इत्येतदेव स्थितम्प्रास्मा अग्निम्भरतेति पशुर्वै नीयमानः स
मृत्युम्प्रापश्यत्स देवान्नान्वकामयतैतुं तं देवा अब्रुवन्नेहि
स्वर्गं वै त्वा लोकं गमयिष्याम इति स तथेत्यब्रवीत्तस्य वै मे
युष्माकमेकः पुरस्ता-दैत्विति तथेति तस्याग्निः
पुरस्तदैत्सोऽग्निमनुप्राच्यवत
तस्मदाहुराग्नेयो वाव सर्वः पशुरग्निं हि सोऽनुप्राच्यवतेति
तस्माद्वस्याग्निम्पुरस्ताद्धरन्ति स्तृणीत
बर्हिरित्योषध्यात्मा व पशुः पशुमेव तत्सर्वात्मानं करोत्यन्वेनम्माता
मन्यता-मनु पितानु भ्राता स गर्भ्योऽनु सखा सयूथ्य इति जनित्रैरेवैनं
तत्सम-नुमतमालभन्त उदीचीनाँ अस्य पदो नि धत्तात्सूर्यं
चक्षुर्गमयताद्वातम्प्रा-णमन्ववसृजतादन्तरिक्षमसुं
दिशः श्रोत्रम्पृथिवीं शरीरमित्येष्वेवैनं तल्लोके-ष्वादधात्येकधास्य
त्वचमाछ्यतात्पुरा नाभ्या अपिशसो वपामुत्खिदता-दन्तरेवोष्माणं
वारयध्वादिति पशुष्वेव तत्प्राणान्दधाति श्येनमस्य वक्षः कृणुतात्प्रशसा
बाहू शला दोषणी कश्यपेवांसाछिद्रे श्रोणी कवषोरू स्रेक-पर्णाष्ठीवन्ता
षड्विंशतिरस्य वङ्क्रयस्त अनुष्ठ्योच्च्यावयताद्गात्रं-गत्रमस्यानूनं
कृणुतादित्यङ्गान्येवास्य तद्गात्राणि प्रीणात्यूवध्यगोहम्पार्थिवं
खनतादित्या-हौषधं वा ऊवध्यमियं वा ओषधीनाम्प्रतिष्ठा
तदेनत्स्वायामेव प्रतिष्ठायामन्ततः 

प्रतिष्ठापयति ६

 

अस्ना रक्षः संसृजतादित्याह तुषैर्वै फलीकरणैर्देवा हविर्यज्ञेभ्यो
रक्षांसि निरभजन्नस्ना महायज्ञात्स यदस्ना रक्षः
संसृजतादित्याह रक्षांस्येव तत्स्वेन भागधेयेन
यज्ञान्निरवदयते तदाहुर्न यज्ञे रक्षसां कीर्तयेत्कानि
रक्षांस्यृतेरक्षा वै यज्ञ इति तदु वा आहुः कीर्तयेदेव यो वै
भागिनम्भागान्नुदते चयते वैनं स यदि वैनं न चयतेऽथ पुत्रमथ
पौत्रं चयते त्वेवैनमिति स यदि कीर्तयेदुपांशु कीर्तयेत्तिर इव वा
एतद्वाचो यदुपांशु तिर इवैतद्यद्र क्षांस्यथ यदुच्चैः कीर्तयेदीश्वरो
हास्य वाचो रक्षोभाषो जनितोर्योऽयं राक्षसीं वाचं वदति स यां वै
दृप्तो वदति यामुन्मत्तः सा वै राक्षसी वाङ् नात्मना दृप्यति नास्य
प्रजायां दृप्त आजायते य एवं वेद वनिष्ठुमस्य मा राविष्टोरूकम्मन्यमाना
नेद्वस्तोके तन ये रविता रवच्छमितार इति ये चैव देवानां शमितारो ये च
मनुष्याणां तेभ्य एवैनं तत्परिददात्यध्रिगो शमीध्वं सुशमि
शमीध्वं शमीध्वं अध्रिगा उ इति त्रिर्ब्रूयादपापेति चाध्रिगुर्वै
देवानां शमितापापो निग्रभीता शमितृभ्यश्चैवैनं तन्निग्रभीतृभ्यश्च
सम्प्रयछति शमितारो यदत्र सुकृतं कृणवथास्मासु
तद्यद्दुष्कृ-तमन्यत्र तदित्याहाग्निर्वै देवानां
होतासीत्स एनं वाचा व्यशाद्वाचा वा एनं होता विशास्ति
तद्यदर्वाग्यत्परः कृन्तन्ति यदुल्बणं यद्विथुरं
क्रियते शमितृभ्य-श्चैवैनत्तन्निग्रभीतृभ्यश्च समनुदिशति
स्वस्त्येव होतोन्मुच्यते सर्वायुः सर्वायुत्वाय सर्वमायुरेति य एवं वेद ७

 

पुरुषं वै देवाः पशुमालभन्त तस्मादालब्धान्मेध
उदक्रामत्सोऽश्वम्प्राविशत्त-स्मादश्वो
मेध्योऽभवदथैनमुत्क्रान्तमेधमत्यार्जन्त स किम्पुरुषोऽभवत्तेऽश्वमा-लभन्त
सोऽश्वादालब्धादुदक्रामत्स
गाम्प्राविशत्तस्माद्गौर्मेध्योऽभवडथैनमु-त्क्रान्तमेधमत्यार्जन्त
स गौरमृगोऽभवत्ते गामालभन्त स
गोरालब्धादुदक्राम-त्सोऽविम्प्राविशत्तस्मादविर्मेध्योऽभवदथैनमुत्क्रान्तमेधमत्यार्जन्त
स गवयो-ऽभवत्तेऽविमालभन्त सोऽवेरालब्धादुदक्रामत्सोऽजम्प्राविशत्तस्मादजो
मेध्यो-ऽभवदथैनमुत्क्रान्तमेधमत्यार्जन्त स उष्ट्रोऽभवत्सोऽजे
ज्योक्तमामिवारमत तस्मादेष एतेषाम्पशूनाम्प्रयुक्ततमो
यदजस्तेऽजमालभौत सोऽजादालब्धा-दुदक्रामत् स
इमाम्प्राविशत्तस्मादियम्मेध्याभवदथैनमुत्क्रान्तमेधमत्यार्जन्त
स शरभोऽभवत्त एत उत्क्रान्तमेधा अमेध्याः पशवस्तस्मादेतेषां
नाश्नीयात्तम-स्यामन्वगछन्सोऽनुगतो
व्रीहिरभवत्तद्यत्पशौ पुरोळाशमनुनिर्वपन्ति समेधेन
नः पशुनेष्टमसत्केवलेन नः पशुनेष्टमसदिति समेधेन हास्य पशुनेष्टम्भवति 

केवलेन हास्य पशुनेष्टम्भवति य एवं वेद ८

 

स वा एष पशुरेवालभ्यते यत्पुरोळाशस्तस्य यानि किंशारूणि तानि रोमाणि ये
तुषाः सा त्वग् ये फलीकरणास्तदसृग्यत्पिष्टं किक्नसास्तन्मांसं
यत्किं चित्कंसारं तदस्थि सर्वेषां वा एष पशूनाम्मेधेन यजते यः
पुरोळाशेन यजते तस्मादाहुः पुरोळाशसत्रं लोक्यमिति युवमेतानि दिवि
रोचनान्यग्निश्च सोम सक्रतू अधत्तम्युवं सिन्धूँ
रभिशस्तेरवद्यादग्नीषोमावमुञ्चतं
गृभीतानिति वपायै यजति सर्वाभिर्वा एष देवताभिरालब्धो भवति यो दीक्षितो
भवति तस्मादाहुर्न दीक्षितस्याश्नीयादिति स यदग्नीषोमावमुञ्चतं
गृभीतानिति वपायै यजति सर्वाभ्य एव तद्देवताभ्यो यजमानम्प्रमुञ्चति
तस्मादाहुरशितव्यं वपायां हुतायां यजमानो हि स तर्हि भवतीत्यान्यं दिवो
मातरिश्वा जभारेति पुरोळाशस्य यजत्यमथ्नादन्यम्परि श्येनो अद्रे
रितीत इव च ह्येष इत इव च मेधः समाहृतो भवति स्वदस्व हव्या समिषो
दिदीहीति पुरोळशस्विष्टकृतो यजति हविरेवास्मा
एतत्स्वदयतीषमूर्जमात्मन्धत्त
इळामुपह्वयते पशवो वा इळा 

पशूनेव तदुपह्वयते पशून्यजमाने दधाति ९

 

मनोतायै हविषोऽवदीयमानस्यानुब्रूहीत्याहाध्वर्युस्त्वं ह्यग्ने प्रथमो
मनोतेति सूक्तमन्वाह तदाहुर्यदन्यदेवत्य उत पशुर्भवत्यथ
कस्मादाग्नेयीरेव मनोतायै हविषोऽवदीयमानस्यान्वाहेति
तिस्रो वै देवानाम्मनोतास्तासु ही तेषाम्म-नांस्योतानि वाग्वै
देवानाम्मनोता तस्यां हि तेषाम्मनांस्योतानि गौर्वै
देवानाम्मनोता तस्यां हि
तेषाम्मनांस्योतान्यग्निर्वै
देवानाम्मनोता तस्मिन्हि तेषाम्मनांस्योतान्यग्निः सर्वा मनोता अग्नौ
मनोताः संगछन्ते तस्मादाग्नेयीरेव मनोतायै
हविषोऽवदीयमानस्यान्वाहाग्नीषोमा
हविषः प्रस्थितस्येति हविषो यजति हविष इति रूपसमृद्ध प्रस्थितस्येति
रूपसमृद्धा सर्वाभिर्हास्य समृद्धिभिः समृद्धं हव्यं देवानप्येति
य एवं वेद वनस्पतिं यजति प्राणो वै वनस्पतिर्जीवं हास्य हव्यं देवानप्येति
यत्रैवं विद्वान्वनस्पतिं यजति स्विष्टकृतं यजति प्रतिष्ठा वै
स्विष्टकृत्प्रतिष्ठायामेव तद्यज्ञमन्ततः
प्रतिष्ठापयतीळामुपह्वयते 

पशवो वा इळा पशूनेव तदुपह्वयते पशून्यजमाने दधाति दधाति १०   
१

 