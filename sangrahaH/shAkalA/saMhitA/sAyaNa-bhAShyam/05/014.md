+++
title = "०१४"

+++


अग्निः। सुतंभर आत्रेयः। गायत्री।

अ॒ग्निं स्तोमे॑न बोधय समिधा॒नो अम॑र्त्यम् ।  
ह॒व्या दे॒वेषु॑ नो दधत् ॥ ०१॥

अ॒ग्निम् । स्तोमे॑न । बो॒ध॒य॒ । स॒म्ऽइ॒धा॒नः । अम॑र्त्यम् ।  
ह॒व्या । दे॒वेषु॑ । नः॒ । द॒ध॒त् ॥

हेस्तोतः अमर्त्यं अमरणधर्माणमग्निंस्तोमेनस्तोत्रेणबोधय स्वाभिलषितार्थसिद्धयेप्रबोधय योग्निःसमिधानः स्तोत्रैःसम्यक् प्रकाशमानः सनोहव्या अस्मदीयानिहव्यानिहवींषि देवेषुदधत् निदधातु ॥ १ ॥

अग्निः। सुतंभर आत्रेयः। गायत्री।

तम॑ध्व॒रेष्वी॑ळते दे॒वं मर्ता॒ अम॑र्त्यम् ।  
यजि॑ष्ठं॒ मानु॑षे॒ जने॑ ॥ ०२॥

तम् । अ॒ध्व॒रेषु॑ । ई॒ळ॒ते॒ । दे॒वम् । मर्ताः॑ । अम॑र्त्यम् ।  
यजि॑ष्ठम् । मानु॑षे । जने॑ ॥

मर्ताः मनुष्याः देवन्द्योतमानममर्त्यं अमरणधर्माणं मानुषे मनुष्याणांसंबन्धिनि जने लोके यजिष्ठं यष्टृतमं तमग्निं अध्वरेषु सप्ततन्तुषु ईळते स्तुवन्ति ॥ २ ॥

अग्निः। सुतंभर आत्रेयः। गायत्री।

तं हि शश्व॑न्त॒ ईळ॑ते स्रु॒चा दे॒वं घृ॑त॒श्चुता॑ ।  
अ॒ग्निं ह॒व्याय॒ वोळ्ह॑वे ॥ ०३॥

तम् । हि । शश्व॑न्तः । ईळ॑ते । स्रु॒चा । दे॒वम् । घृ॒त॒ऽश्चुता॑ ।  
अ॒ग्निम् । ह॒व्याय॑ । वोळ्ह॑वे ॥

शश्वन्तोबहवस्तोतारः तन्देवं अग्निंईळते स्तुवन्ति कीदृशास्ते घृतश्चुता घृतक्षरन्त्यास्रुचास हिताः किमर्थंस्तुवन्ति हव्याय हव्यवहनार्थं चरुपुरोडाशादिलक्षणं हविर्वोढवे वोढुम् ॥ ३ ॥

अग्निः। सुतंभर आत्रेयः। गायत्री।

अ॒ग्निर्जा॒तो अ॑रोचत॒ घ्नन्दस्यू॒ञ्ज्योति॑षा॒ तमः॑ ।  
अवि॑न्द॒द्गा अ॒पः स्वः॑ ॥ ०४॥

अ॒ग्निः । जा॒तः । अ॒रो॒च॒त॒ । घ्नन् । दस्यू॑न् । ज्योति॑षा । तमः॑ ।  
अवि॑न्दत् । गाः । अ॒पः । स्वः॑ ॥

जातः अरण्योर्मथ्यमानेनप्रादुर्भूतोग्निः दस्यून्यज्ञविघ्नकारिणः शत्रून् घ्नन् हिंसन् ज्योतिषा स्वेनतेजसा तमोघ्नन् अरोचत अदीप्यत किंच गाः अपः उदकानि स्वः सूर्यंच अविन्दत् अवेदयत् ॥ ४ ॥

अग्निः। सुतंभर आत्रेयः। गायत्री।

अ॒ग्निमी॒ळेन्यं॑ क॒विं घृ॒तपृ॑ष्ठं सपर्यत ।  
वेतु॑ मे शृ॒णव॒द्धव॑म् ॥ ०५॥

अ॒ग्निम् । ई॒ळेन्य॑म् । क॒विम् । घृ॒तऽपृ॑ष्ठम् । स॒प॒र्य॒त॒ ।  
वेतु॑ । मे॒ । शृ॒णव॑त् । हव॑म् ॥

हेजनः ईळेन्यंस्तुत्यङ्कविं क्रान्तदर्शिनं घृतपृष्ठं दीप्तोपरिभागं अग्निं सपर्यत पूजयत सोग्निर्मेहवं मदीयमाह्वानं वेतु कामयतां श्रृणवत् श्रृणोतुच ॥ ५ ॥

अग्निः। सुतंभर आत्रेयः। गायत्री।

अ॒ग्निं घृ॒तेन॑ वावृधुः॒ स्तोमे॑भिर्वि॒श्वच॑र्षणिम् ।  
स्वा॒धीभि॑र्वच॒स्युभिः॑ ॥ ०६॥

अ॒ग्निम् । घृ॒तेन॑ । व॒वृ॒धुः॒ । स्तोमे॑भिः । वि॒श्वऽच॑र्षणिम् ।  
सु॒ऽआ॒धीभिः॑ । व॒च॒स्युऽभिः॑ ॥

ऋत्विजः विश्वचर्षणिं विश्वस्यद्रष्टारं स्वाधीभिः शोभनाध्यानैः वचस्युभिः स्तुतिकामैर्देवैः समेतमग्निं घृतेन स्तोमेभिः स्तोमैःस्तोत्रैः ववृधुः अवर्धयन् ॥ ६ ॥द्वितीयेनुवाकेऽष्टादशसूक्तानि तत्रप्रवेधसइतिपंचर्चंप्रथमंसूक्तं आङ्गिरसस्यधरुणस्यार्षं त्रैष्टुभमाग्नेयं अत्रानुक्रमणिका-प्रवेधसेपंचाङ्गिरसोधरुणइति । प्रातरनुवाकेआग्नेयेक्रतौ त्रैष्टुभेछन्दसि आश्विनशस्त्रेचेदंसूक्तं सूत्रितंच-प्रवेधसेकवयेत्वन्नोअग्नेवरुणस्यविद्वानितीति ।