+++
title = "०७८"

+++


अश्विनौ (गर्भस्राविण्युपनिषत्)। सप्तवध्रिरात्रेयः। उष्णिक्।

अश्वि॑ना॒वेह ग॑च्छतं॒ नास॑त्या॒ मा वि वे॑नतम् ।  
हं॒सावि॑व पतत॒मा सु॒ताँ उप॑ ॥ ०१॥

अश्वि॑नौ । आ । इ॒ह । ग॒च्छ॒त॒म् । नास॑त्या । मा । वि । वे॒न॒त॒म् ।  
हं॒सौऽइ॑व । प॒त॒त॒म् । आ । सु॒तान् । उप॑ ॥

हेअश्विनौ इहास्मिन्यागे आगच्छ्तं हेनासत्या मविवेनतं वेनतिःकान्तिकर्मा माविकामौभवतं निस्पृहावकामौ भवतमित्यर्थः हंसाविव तौयथानिर्मलोदकं आगच्छतस्तद्वत् सुतानभिषुतान् सोमान् उपापततं उपागच्छतं ॥ १ ॥

अश्विनौ (गर्भस्राविण्युपनिषत्)। सप्तवध्रिरात्रेयः। उष्णिक्।

अश्वि॑ना हरि॒णावि॑व गौ॒रावि॒वानु॒ यव॑सम् ।  
हं॒सावि॑व पतत॒मा सु॒ताँ उप॑ ॥ ०२॥

अश्वि॑ना । ह॒रि॒णौऽइ॑व । गौ॒रौऽइ॑व । अनु॑ । यव॑सम् ।  
हं॒सौऽइ॑व । प॒त॒त॒म् । आ । सु॒तान् । उप॑ ॥

हेअश्विनौ हरिणाविव गौराविव गौरमृगाविवच तौयथा यवसं घासं अनुधावतः ताविव हंसाविवच सोममागच्छतं ॥ २ ॥

अश्विनौ (गर्भस्राविण्युपनिषत्)। सप्तवध्रिरात्रेयः। उष्णिक्।

अश्वि॑ना वाजिनीवसू जु॒षेथां॑ य॒ज्ञमि॒ष्टये॑ ।  
हं॒सावि॑व पतत॒मा सु॒ताँ उप॑ ॥ ०३॥

अश्वि॑ना । वा॒जि॒नी॒व॒सू॒ इति॑ वाजिनीऽवसू । जु॒षेथा॑म् । य॒ज्ञम् । इ॒ष्टये॑ ।  
हं॒सौऽइ॑व । प॒त॒त॒म् । आ । सु॒तान् । उप॑ ॥

हेवाजिनीवसू अन्नार्थंवासयितारौ अश्विना यज्ञमस्मदीयं इष्टये अभीष्टाय एषणायवा जुषेथां सेवेथां ॥ ३ ॥

अश्विनौ (गर्भस्राविण्युपनिषत्)। सप्तवध्रिरात्रेयः। त्रिष्टुप्।

अत्रि॒र्यद्वा॑मव॒रोह॑न्नृ॒बीस॒मजो॑हवी॒न्नाध॑मानेव॒ योषा॑ ।  
श्ये॒नस्य॑ चि॒ज्जव॑सा॒ नूत॑ने॒नाग॑च्छतमश्विना॒ शन्त॑मेन ॥ ०४॥

अत्रिः॑ । यत् । वा॒म् । अ॒व॒ऽरोह॑न् । ऋ॒बीस॑म् । अजो॑हवीत् । नाध॑मानाऽइव । योषा॑ ।  
श्ये॒नस्य॑ । चि॒त् । जव॑सा । नूत॑नेन । आ । अ॒ग॒च्छ॒त॒म् । अ॒श्वि॒ना॒ । शम्ऽत॑मेन ॥

अत्रिरस्मत्पिता यद्यदा वां युवां अजोहवीत् अस्तौषीत् नाधमाना याचमाना योषा योषिदिव सायथ पतिंप्रीणयति तद्वत् कुर्वन् ऋबीसं तुषाग्निं अग्निकुंडेक्षिप्तःसन् अवरोहन् विमुंचन् अजोहवीत् श्येनस्यचित् जवसा श्येनस्य गरुत्मतइववेगेन चिदित्युपमार्थे अथवा श्येनस्यजवसा वेगेन नूतनेन प्रथमोत्पन्नेन सततङ्गच्छतः श्येनस्यप्रथमजवेन शन्तमेनास्माकं सुखतमेनचरथेन तं रक्षितुमागच्छतं हेअश्विना ॥ ४ ॥ अत्रब्रुवन्तीतिहासंसप्तवध्रेःपुराविदः ॥ भ्रातृव्याःपेटिकायान्तमृषिंप्रक्षिप्ययत्नतः ॥ १ ॥ मुद्राङ्कृत्वागृहेस्वीयेरक्षयित्वान्यवेशयन् ॥ नसं- गच्छेतभार्यांस्वांयथारात्रौतथाकृतम् ॥ २ ॥ प्रातःप्रातःसमुद्घाट्यनिर्मथिष्यन्तितंमुनिं ॥ एवंस्थित्वाचिरङ्कालंपेटायान्दुःखितःकृशः ॥ ३ ॥ उपायंचिन्तयामासनिर्गमस्यचिरंमुनिः ॥ हृदिनिश्चित्यनासत्यवस्तौषीद्धृष्टमानसः ॥ ४ ॥ तमश्विनौसमागत्यसमुद्घाट्यचपेतिकां ॥ उद्धृ- त्यतमृषिंशीघ्रन्तावदृष्टौबभूवतुः ॥ ५ ॥ सऋषिर्भार्ययासार्धंरमित्वाथपुनर्भयात् ॥ प्रातरेत्यपुनःपेटांप्रविश्यप्रागिवस्थितः ॥ ६ ॥ पेटानिवास- समयेदृष्टवानृग्द्वयन्तदा ॥

अश्विनौ (गर्भस्राविण्युपनिषत्)। सप्तवध्रिरात्रेयः। अनुष्टुप्।

वि जि॑हीष्व वनस्पते॒ योनिः॒ सूष्य॑न्त्या इव ।  
श्रु॒तं मे॑ अश्विना॒ हवं॑ स॒प्तव॑ध्रिं च मुञ्चतम् ॥ ०५॥

वि । जि॒ही॒ष्व॒ । व॒न॒स्प॒ते॒ । योनिः॑ । सूष्य॑न्त्याःऽइव ।  
श्रु॒तम् । मे॒ । अ॒श्वि॒ना॒ । हव॑म् । स॒प्तऽव॑ध्रिम् । च॒ । मु॒ञ्च॒त॒म् ॥

हेवनस्पते वनस्पतिविकाररूपेपेटिके विजिहीष्व विगच्छ विवृताभव सूष्यन्त्याइव प्रसोष्यमाणायाः स्त्रियाःयोनिरिव षूङ्प्राणिप्रसवे ऌटिशतरिरूपं संज्ञापूर्वस्यविधेरनित्यत्वाद्गुणाभावः प्रसवोन्मुख्याः स्त्रियाः योनिरिव भगः यथाविव्रियते तथात्वमपि विवृताभव तदर्थं हेअश्विना अश्विनौ मेहवं आह्वानं श्रुतं श्रृणुतं श्रुत्वाच सप्तवध्रिंच मामृषिंमुंचतं मोचयतं ॥ ५ ॥

अश्विनौ (गर्भस्राविण्युपनिषत्)। सप्तवध्रिरात्रेयः। अनुष्टुप्।

भी॒ताय॒ नाध॑मानाय॒ ऋष॑ये स॒प्तव॑ध्रये ।  
मा॒याभि॑रश्विना यु॒वं वृ॒क्षं सं च॒ वि चा॑चथः ॥ ०६॥

भी॒ताय॑ । नाध॑मानाय । ऋष॑ये । स॒प्तऽव॑ध्रये ।  
मा॒याभिः॑ । अ॒श्वि॒ना॒ । यु॒वम् । वृ॒क्षम् । सम् । च॒ । वि । च॒ । अ॒च॒थः॒ ॥

भीताय निर्गमाद्बिभ्युषे नाधमानाय विमोक्षंयाचमानाय सप्तवध्रयेऋषये हेअश्विना अश्विनौ युवं युवां मायाभिः वृक्षं वृक्षविकारांपे- टिकां संचाचथः ममनिर्गमार्थं सङ्गच्छथः विचाचथः विभक्तङ्कुरुथः ॥ ६ ॥

अश्विनौ (गर्भस्राविण्युपनिषत्)। सप्तवध्रिरात्रेयः। अनुष्टुप्।

यथा॒ वातः॑ पुष्क॒रिणीं॑ समि॒ङ्गय॑ति स॒र्वतः॑ ।  
ए॒वा ते॒ गर्भ॑ एजतु नि॒रैतु॒ दश॑मास्यः ॥ ०७॥

यथा॑ । वातः॑ । पु॒ष्क॒रिणी॑म् । स॒म्ऽइ॒ङ्गय॑ति । स॒र्वतः॑ ।  
ए॒व । ते॒ । गर्भः॑ । ए॒ज॒तु॒ । निः॒ऽऐतु॑ । दश॑ऽमास्यः ॥

एतदाद्यृतक्रयङ्गर्भस्राविण्युपनिषत् एतदाद्यृक्रयेणासौसप्तवध्रिः स्वयोषितः ॥ गर्भिण्याःप्रसवायाशुस्तुतवानश्विनावृषिः ॥ १ ॥ यथा- वाताःपुष्करिणीं सरआदिकं सर्वतः समिङ्गयति सम्यक् चालति एवएवं तेतव गर्भएजतु कंपतां इतस्ततः संचरतु दशमास्यः दशमासान् गर्भे स्थितोनिरैतु निर्गच्छतु ॥ ७ ॥

अश्विनौ (गर्भस्राविण्युपनिषत्)। सप्तवध्रिरात्रेयः। अनुष्टुप्।

यथा॒ वातो॒ यथा॒ वनं॒ यथा॑ समु॒द्र एज॑ति ।  
ए॒वा त्वं द॑शमास्य स॒हावे॑हि ज॒रायु॑णा ॥ ०८॥

यथा॑ । वातः॑ । यथा॑ । वन॑म् । यथा॑ । स॒मु॒द्रः । एज॑ति ।  
ए॒व । त्वम् । द॒श॒ऽमा॒स्य॒ । स॒ह । अव॑ । इ॒हि॒ । ज॒रायु॑णा ॥

वातोयथाकंपमानोवनङ्कंपयतिस्वयं ॥ यथासमुद्रश्चलतिचाल्यतेवाथवायुना ॥ १ ॥ स्थित्वादशैवमासांस्त्वङ्गर्भोल्बेनसुवेष्टितः ॥ निर्गच्छजठारान्मातुर्जरायुयुजआपत ॥ २ ॥ ८ ॥

अश्विनौ (गर्भस्राविण्युपनिषत्)। सप्तवध्रिरात्रेयः। अनुष्टुप्।

दश॒ मासा॑ञ्छशया॒नः कु॑मा॒रो अधि॑ मा॒तरि॑ ।  
नि॒रैतु॑ जी॒वो अक्ष॑तो जी॒वो जीव॑न्त्या॒ अधि॑ ॥ ०९॥

दश॑ । मासा॑न् । श॒श॒या॒नः । कु॒मा॒रः । अधि॑ । मा॒तरि॑ ।  
निः॒ऽऐतु॑ । जी॒वः । अक्ष॑तः । जी॒वः । जीव॑न्त्याः । अधि॑ ॥

दशमासानुषित्वासौजननीजठरेसुखं ॥ निर्गच्छतुसुखंजीवोजननीचापिजीवतु ॥ १ ॥ ९ ॥महेनोअद्येतिदशर्चंसप्तमंसूक्तं आत्रेयस्यसत्यश्रवसस्यार्षं पाङ्क्तमुषस्यं अनुक्रम्यतेच-महेदशसत्यश्रवाउषस्यन्तुपाङ्क्तमिति । प्रात- रनुवाकेउषस्येक्रतौपाङ्क्तेछन्दसिआश्विनशस्त्रेचेदंसूक्तं सूत्र्यतेहि-महेनोअद्येतिपाङ्क्तमिति ।