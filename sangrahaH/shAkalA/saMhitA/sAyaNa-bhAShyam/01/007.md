+++
title = "००७"

+++


इन्द्रः। मधुच्छन्दा वैश्वामित्रः। गायत्री।

इन्द्र॒मिद्गा॒थिनो॑ बृ॒हदिन्द्र॑म॒र्केभि॑र॒र्किणः॑ ।  
इन्द्रं॒ वाणी॑रनूषत ॥ ०१॥

इन्द्र॑म् । इत् । गा॒थिनः॑ । बृ॒हत् । इन्द्र॑म् । अ॒र्केभिः॑ । अ॒र्किणः॑ ।  
इन्द्र॑म् । वाणीः॑ । अ॒नू॒ष॒त॒ ॥

गाथिनो गीयमानसामयुक्ता उद्गातार इन्द्रमिदिन्द्रमेव बृहत् त्वामिद्धि हवामहे । ऋग्वे ६-४६-१ । इत्यस्यामृच्युत्पन्नेन बृहन्नामकेन साम्नानूषत । स्तुतवन्तः । अर्किणोऽर्चनहेतुमन्त्रोपेता होतारोऽर्केभिर्यग्रूपैर्मन्त्रैरिन्द्रमेवानूषत । ये त्ववशिष्टा अध्वर्यवस्ते वाणीर्वाग्भिर्यजूरूपाभिरिन्द्रमेवानूषत । अर्कशब्दस्य मन्त्रपरत्वं यास्केनोक्तम् । अर्को मन्त्रो भवति यदेनेनार्चन्ति (नि ५-४) इति । श्लोक इत्यादिषु सप्तपंचाशत्सु वाङ्नामसु वाशी वाणीति पठिशं ॥ गाथिनः । उषिकुषिगार्तिभ्यस्थन् (उ २-४) इति गायतेस्थन्प्रत्ययः । नित्त्वादाद्युदात्तः । गाथा एषां सन्तीति गाथिनः । व्रीह्यादिभ्यश्च (पा ५-२-११६) इतीनिः । प्रत्ययस्वरेणेकार उदात्तः । स च सति शिष्टः । बृहत् । बृहता । तृतीयैकवचनस्य सुपां सुलुगिति लुक् । पृषद्बृहन्महज्जगच्छतृवच्च (उ २-८४) इत्यन्तोदात्तो निपातितः । अर्केभिः । अर्च पूजायाम् । अर्च्यतॆ एभिरत्यर्कामन्त्राः । पुंसि संज्ञायां घः प्रायेण (पा ३-३-११८) इति घः । चचोः कु घिण्यतोः (पा ७-३-५२) इति कुत्वम् । प्रत्ययस्वरेणान्तोदात्तः । बहुलं छन्दसि (पा ७-१-१०) इति भिस ऐसादेशो न भवति । अर्काः स्तुतिसाधनभूता मन्त्रा एषां सन्तीत्यर्किणः । वाणीः । वृषादीनां च (पा ६-१-२०३) इत्याद्युदात्तः । दीर्घाज्जसि च (पा ६-१-१०५) इति पूर्वसवर्णदीर्घनिषेधस्य वा छन्दसि (पा ६-१-१०६) इति विकल्पितत्वाद्धीर्घत्वम् । तृतीयार्थे प्रथमा । अनूषत । णु स्तुतौ । णो नः (पा ६-१-६५) इति नत्वम् । लुङि व्यत्ययेनात्मनेपदम् । झस्यादादेशः (पा ७-१-५) सिच इडभाव उकारस्य दीर्घत्वं च छान्दसम् । धातोः कुटादित्वात् (पा १-२-१) सि चो ङित्वेन (पा १-१-५) गुणाभावः ॥ १ ॥

इन्द्रः। मधुच्छन्दा वैश्वामित्रः। गायत्री।

इन्द्र॒ इद्धर्योः॒ सचा॒ सम्मि॑श्ल॒ आ व॑चो॒युजा॑ ।  
इन्द्रो॑ व॒ज्री हि॑र॒ण्ययः॑ ॥ ०२॥

इन्द्रः॑ । इत् । हर्योः॑ । सचा॑ । सम्ऽमि॑श्लः । आ । व॒चः॒ऽयुजा॑ ।  
इन्द्रः॑ । व॒ज्री । हि॒र॒ण्ययः॑ ॥

इन्द्र इदिन्द्र एव हर्योर्हरिनामकयोरश्वयोः सचा सह युगपदा संमिश्लः सर्वतः सम्यग्मिश्रयिता । कीदृशयोर्हर्योः । वचोयुजा । इन्द्रस्य वचनमात्रेण रथे युज्यमानयोः सुशिक्षितयोरित्यर्थः । अयमिन्द्रो वज्री वज्र युक्तो हिरण्ययो हिरण्यमयः । सर्वाभरणभूषित इत्यर्थः ॥ हर्योः । हरत इति हरी । इन् । नित्त्वादाद्युदात्तः सचा सहेत्युक्तम् (नि ५-५) संमिश्लः । मिश्रणं मिश्रः । मिश्रयतेर्घञ् (पा ३-३-१८) सम्यक् मिश्रो यस्यासौ संमिश्रः । लत्वं छान्दसम् । सम्यक् मिश्रयितेत्यर्थः । बहुव्रीहौ पूर्वपदप्रकृतिस्वरत्वम् । वचोयुजा । वचसा युज्येते इति वचोयुजौ । तयोः । षष्ठीद्विवचनस्य सुपां सुलुगित्याकारादेशः । युङ् शब्दो धातुस्वरेणान्तोदात्तः । कृदुत्तरपदप्रकृतिस्वरेण स एव शिष्यते । वज्री । वज्रमस्यास्ति । अत इनिठनौ (पा ५-२-११५) प्रत्ययस्वरः । हिरण्ययः । ऋत्व्यवास्त्व्य वास्त्वमाध्वीहिरण्ययानि च्छन्दसि (पा ६-४-१७५) इति हिरण्यमयशब्दस्य मकारलोपो निपात्यते । अकारः प्रत्ययस्वरेणोदात्तः । पूर्वेणानुदात्तेन सहैकादेश उदात्तेनोदात्त इत्युदात्त ॥ २ ॥

इन्द्रः। मधुच्छन्दा वैश्वामित्रः। गायत्री।

इन्द्रो॑ दी॒र्घाय॒ चक्ष॑स॒ आ सूर्यं॑ रोहयद्दि॒वि ।  
वि गोभि॒रद्रि॑मैरयत् ॥ ०३॥

इन्द्रः॑ । दी॒र्घाय॑ । चक्ष॑से । आ । सूर्य॑म् । रो॒ह॒य॒त् । दि॒वि ।  
वि । गोभिः॑ । अद्रि॑म् । ऐ॒र॒य॒त् ॥

अयमिन्द्रो दीर्घाय प्रौढाय निरन्तराय चक्षसे दर्शनाय दिवि द्युलोके सूर्यमा रोहयत् । पुरा वृत्रासुरेण जगति यदापातितं तमस्तन्निवारणेन प्राणिनां दृष्टिसिद्ध्यर्थमादित्यं द्युलोके स्थापितवानित्यर्थः । स च सूर्ये गोभिः स्वकीयरश्मिभिरद्रिं पर्वतप्रमुखं सर्वं जगद्व्यैरयत् । विशेषेणदर्शनार्थं प्रेरितवान् । प्रकाशितवानित्यर्थः । अथवा इन्द्र एव गोभिर्जलैर्निमित्तभूतैरद्रिं मेघं व्यैरयत् । विशेषेण प्रेरितवान् । पंचदशसङ्ख्याकेषु रश्मिनामसु खेदयः किरणा गाव इति पठितम् । त्रिंशत्सङ्ख्याकेषु मेघनामस्वद्रिर्ग्रावेति पठितं ॥ दीर्घाय । प्रातिपदिकस्वरेणान्तोदात्तः । चक्षसे । चक्षे सर्वधातुभ्योऽसुन् (उ ४-१८८) इत्यसुन् । बहुलग्रहणात्ख्याञादेशाभावः । नित्त्वादाद्युदात्तः । सूर्यम् । सुवति प्रेरयतीति सूर्य । षू प्रेरणे । धात्वादेः षः सः । राजसूयसूर्येत्यादिना (पा ३-१-११४) क्शप्प्रत्ययः । तस्य रुडागमश्च निपात्यते । क्यपः कित्त्वाद्गुणाभावः । पित्त्वादनुदात्तत्वम् । धातुस्वर एव शिष्यते । रोहयत् । रुहेर्ण्यन्ताल्लङि बहुलं छन्दस्य माङ्योगेऽपि (पा ६-४-७५) इत्यडभावो निघातश्च दिवि । ऊडिदमित्यादिना विभक्तेरुदात्तत्वम् । अद्रिम् । अदिशदिभूशुभिभ्यः क्रिन् (उ ४-६५) इति क्रिन्प्रत्ययः । अदन्ति पशवस्तृणादिकमत्रेत्यद्रिः । नित्त्वादाद्युदात्तत्वम् । ऐरयत् । ईर गतौ । ण्यन्ताल्लङ् । निघातः ॥ ३ ॥

इन्द्रः। मधुच्छन्दा वैश्वामित्रः। गायत्री।

इन्द्र॒ वाजे॑षु नोऽव स॒हस्र॑प्रधनेषु च ।  
उ॒ग्र उ॒ग्राभि॑रू॒तिभिः॑ ॥ ०४॥

इन्द्रः॑ । वाजे॑षु । नः॒ । अ॒व॒ । स॒हस्र॑ऽप्रधनेषु । च॒ ।  
उ॒ग्रः । उ॒ग्राभिः॑ । ऊ॒तिऽभिः॑ ॥

हे इन्द्र उग्रः शत्रुभिरप्रधृष्यस्त्वमुग्राभिरप्रधृष्याभिरूतिभिरस्मद्विषयरक्षाभिर्वाजेषु युद्देषु नोऽस्मानव । रक्ष । तथा सहस्रप्रधनेषु च । सहस्रसङ्ख्याकगजाश्चादिलाभयुक्तेषु महायुद्धेष्वपि रक्ष ॥ वाजेषु । वृषादीनां च (पा ६-१-२०३) इत्याद्युदात्तत्वम् । नोऽव । नसः सकारस्य रुत्वोत्वगुणेषु प्रकृत्यान्तःपाद मिति प्रकृतिभावो न भवति । अव्यपर इति निषेधात् (पा ६-१-११५) अव । अव रक्षणे तिङ्ङतिङ इति निघातः । यद्यपि सहस्रप्रधनेषु चावेत्यध्याहृतां क्रियामपेक्ष्य प्रथमायाः श्रूयमाणाया अवेति क्रियायाश्चवायोगे प्रथमा (पा ८-१-५९) इति निघातनिषेधः प्राप्तस्तथापि वाजेष्वित्यत्र चकारस्य लुप्तत्वाच्चादिलोपे विभाषा (पा ८-१-६३) इति निषेधस्य विकल्पतत्वावत्र निघातः प्रवर्तते । सहस्रशब्दः कर्दमादीनां च (फि ३-१०) इति मध्योदात्तः । सहस्रप्रधनेषु वाजेषु । बहुव्रीहौ पूर्वपदप्रकृतिस्वरत्वम् । उग्रः । उच समवाये । चस्य गः । ऋज्रेन्द्रेति रन् । व्यत्ययेनान्तोदात्तः । ऊतिभिः । ऊतियूतीत्यादिना क्तिन्नुदात्तः ॥ ४ ॥

इन्द्रः। मधुच्छन्दा वैश्वामित्रः। गायत्री।

इन्द्रं॑ व॒यं म॑हाध॒न इन्द्र॒मर्भे॑ हवामहे ।  
युजं॑ वृ॒त्रेषु॑ व॒ज्रिण॑म् ॥ ०५॥

इन्द्र॑म् । व॒यम् । म॒हा॒ऽध॒ने । इन्द्र॑म् । अर्भे॑ । ह॒वा॒म॒हे॒ ।  
युज॑म् । वृ॒त्रेषु॑ । व॒ज्रिण॑म् ॥

वयमनुष्ठातारो महाधने प्रभूतधननिमित्तमिन्द्रं हवामहे । आह्वयामः । अर्भेऽर्भके स्वल्पेऽपि धने निमित्त भूते सतीन्द्रं हवामहे । कीदृशमिन्द्रम् । युजं सहकारिणं समाहितं वा वृत्रेषु शत्रुषु धनलाभविरोधिषु प्राप्तेषु तन्निवारणाय वज्रिणं वज्रोपेतं ॥ महाधनशब्दो यद्यपि सङ्ग्रामना मसु पठितस्तथापि महद्धनमत्र सङ्ग्राम इति बहुव्रीहित्वे सत्यन्तोदात्तत्वासिद्धेर्नात्र तद्गृहीतम् । महाधने महच्छ तद्धनं चेति समासस्येत्यन्तोदात्तः । अर्भे । अर्तिगृभ्यां भन् (उ ३-१५२) नित्त्वादाद्युदात्तः । हवामहे । ह्वेञ् स्पर्धायां शब्दे च । ञित्त्वात्कर्त्रभिप्राये (पा १-३-७२) आत्मनेपदम् । लटः स्थाने महिङ् (पा ३-४-७८) टित आत्मनेपदानाम् (पा ३-४-७९) इति टेरेत्वम् । कर्तरि शप् (पा ३-१-६८) ह्वः संप्रसारणम् (पा ६-१-३२) इत्यनुवृत्तौ बहुलं छन्दसि (पा ६-१-३४) इति संप्रसारणं वकारस्योकारः । परपूर्वत्वम् । गुणावादेशौ । अतो दीर्घो यञि (पा ७-३-१०१) इति दीर्घत्वम् । तिङ्ङतिङ इति निघातः । युजम् । युज समाधावित्यस्य क्विप् । युजेरसमासे (पा ७-१-७१) इति नुम् न भवति । स हि युजेरिति निर्देशादिकाररहितस्य न भवति । अनित्यमागमशासनमिति वा युजिर्योग इत्यस्यापि नुम् न भवति । वृत्रेषु । वृतु वर्तने । प्रतिकूलतया वर्तन्त इति वृत्राणि शत्रु कुलानि । स्भायितंचीत्यादिना रक्प्रत्ययः (उ २-१३) कित्त्वाद्गुणाभावः । प्रत्यय स्वरः । वज्रिणम् । अत इनिठनावितीनिः । प्रत्ययस्वरः ॥ १३ ॥ ५ ॥

इन्द्रः। मधुच्छन्दा वैश्वामित्रः। गायत्री।

स नो॑ वृषन्न॒मुं च॒रुं सत्रा॑दाव॒न्नपा॑ वृधि ।  
अ॒स्मभ्य॒मप्र॑तिष्कुतः ॥ ०६॥

सः । नः॒ । वृ॒ष॒न् । अ॒मुम् । च॒रुम् । सत्रा॑ऽदावन् । अप॑ । वृ॒धि॒ ।  
अ॒स्मभ्य॑म् । अप्र॑तिऽस्कुतः ॥

हे सत्रादावन् अस्मदभीष्टानां सर्वेषां फलानां सह प्रदातः अतो व्रीह्यादिनिष्यत्त्यर्थं हे वृषन् वृष्टिप्रदेन्द्र नोऽस्मदर्थममुं दृश्यमानं चरुं मेघमपा वृधि । उद्धाटय । तथैवास्मभ्यमस्मदर्थमप्रतिष्कुतः प्रतिशब्दरहितः । यद्यदस्माभिर्याच्यते तत्र सर्वत्र नेति प्रतिशब्द नोच्चारयति । अतोऽस्मद्विषये कदाचिदप्यप्रतिस्खलितः । एतदेवाभिप्रेत्य यास्क आह । अप्रतिष्कुतोऽप्रतिष्कृतोऽ प्रतिस्खलितो वा (नि ६-१६) इति ॥ वृषन् । आमन्त्रितनिघातः । अमुम् । प्रातिपदिकस्व । रेणान्तोदात्तः । चरुम् । चरतीति चरुः । भृमृशीतृचरित्सरितनिधनिमिमस्जिभ्य उः उ १-७ । इत्युप्रत्ययः । प्रत्ययस्वरेणान्तोदात्तः । सत्रादावन् । सत्राशब्दः सहार्थे । अभिमतफलजातं सकलं सह ददातीति सत्रादावा । अतोमनिन् क्वनिब्वनिपश्च (पा ३-२-७४) इति वनिप् । आमन्त्रितस्य चेत्याद्युदात्तत्वम् । पादादित्वान्न निघातः । अप । निपातस्य च (पा ६-३-१३६) इति दीर्घः । निपात आद्युदात्तः । वृधि । वृञ् वरणे । लोटः सिप् । तस्य सेर्ह्यपिच्च (पा ३-४-८७) इति हिः । स्वादिभ्यः श्नुः (पा ३-१-७३) तस्य बहुलं छन्दसीति लुक् । श्रुशृणुपृ कृव्यभ्यश्छन्दसि (पा ६-४-१०२) इतिहेर्धिरादेशः । तस्य ङीत्त्वात्पूर्वस्य गुणाभावः । निघातः । अस्मभ्यम् । अस्मच्छब्दाद्भ्यसो भ्यम् (पा ७-१-३०) इति भ्यमादेशः । शेषे लोपः (पा ७-२-९०) इति दकार । लोपः । बहुवचने झल्येत् (पा ७-३-१०३) इत्येवं न भवति । अङ्गवृत्ते पुनर्वृत्तावविधिर्निष्ठ तस्येत्युक्तम् (म ७-१-३०) प्रातिपदिकस्वरेण स्मेत्यकार उदात्तः । भ्यसोऽभ्यमित्यभ्यमादेशपक्षे शेषे लोप इति मपर्यन्त शेषस्याद् शब्दस्य लोपः । तदोदात्त निवृत्तिस्वरेणाभ्यम अदेरकारस्योदात्तत्वम् (पा ६-१-१६१) अप्रतिष्कुतः । केनचिदप्रतिशब्दितः । कुङ् शब्धे । निष्ठा (पा ३-२-१०२) इति कर्मणि क्तप्रत्ययः । प्रतेः प्राक्प्रयोगः पारस्करादेराकृतिगणत्वात्सुडागम (पा ६-१-१५७) सुषामादेराकृतिगणत्वात्षत्वं पा ८-३-९८ । नञ् समासेऽव्ययपूर्वपदप्रकृतिस्वरत्वं ॥ ६ ॥

इन्द्रः। मधुच्छन्दा वैश्वामित्रः। गायत्री।

तु॒ञ्जेतु॑ञ्जे॒ य उत्त॑रे॒ स्तोमा॒ इन्द्र॑स्य व॒ज्रिणः॑ ।  
न वि॑न्धे अस्य सुष्टु॒तिम् ॥ ०७॥

तु॒ञ्जेऽतु॑ञ्जे । ये । उत्ऽत॑रे । स्तोमाः॑ । इन्द्र॑स्य । व॒ज्रिणः॑ ।  
न । वि॒न्धे॒ । अ॒स्य॒ । सु॒ऽस्तु॒तिम् ॥

तुंजे तुंजे तस्मिंस्तस्मन्फलदातरि देवान्तरे ये सोमाः स्तोत्रविशेषा उत्तर उत्कृष्वाः सन्ति तैः स्तोमैः सर्वैरपि वज्रिणो वज्रयुक्तस्यास्येन्द्रस्य सुष्टुतिं योग्यां शोभनस्तुतिं न विन्धे । न विन्दामि । इन्द्रस्यात्यन्तगुणाबाहुल्येन देवान्तरेषूत्तमत्वेन प्रसिद्धान्यपि स्तोत्राणि न पर्याप्तानीत्यर्थः । एतामृचं यास्कं एवं व्याचप्वे । तुंजस्तुंजतेर्दान कर्मणः । दाने दानेय उत्तरे स्तोमाइन्द्रस्य वज्रिणो नास्य तैर्विन्दामि समाप्तिं स्तुतेः (नि ६-१८) इति ॥ तुंजे तुंजे । तुंजनिर्दानकर्मेत्युक्तम् । ततः कर्तरि पचाद्यच् (पा ३-१-१३४) चित इत्यन्तो दात्तत्वम् । नित्यवीप्सयोः (पा ८-१-४) इति द्विर्भावः । तस्य परमाम्रेडितम् । पा ८-१-२ इति द्वितीयस्याम्रेडितसंज्ञा । अनुदात्तं च (पा ८-१-३) इत्यनुदात्तत्वम् । दातरि दातरीत्यर्थः । निरुक्ते तु दाने दान इत्यर्थतो व्याख्यानम् । उत्तरे तृप्लवनतरणयोः । भावे ऋदोरप् (पा ३-३-५७) उच्छब्द उत्कृष्टवचनः । उत्कृष्टस्तरो यस्येति बहुव्रीहिः । उच्चब्दो निपाता अद्युदात्त इत्याद्युदात्तः । बहुव्रीहौ पूर्वपदप्रकृतिस्वरत्वम् । स्तोमाः । अर्तिस्तुस्वित्यादिना (उ १-१३९) स्तोमशब्दो मनन्तो नित्त्वादाद्युदात्तः । विन्धे । विद्लृलाभे । लट् । स्वरितेत्त्वादात्मनेपदम् । उत्तमैकवचनमिट् पा ३-४-७८ । तुदादिभ्यः शः (पा ३-१-७७) शे मुचादीनामिति नुम् (पा ७-१-५९) दकारस्य व्यत्ययेन धकारः । अस्य । प्रकृत्यस्येन्द्रस्य परामर्शादन्वादेश इदमोऽश् (पा २-४-३२) शित्त्वात्सर्वादेशोऽनुदात्तः । सुष्टुतिम् । ष्टुञ् स्तुतौ । धात्वादेः षः सः (पा ६-१-६४) इति सत्वम् । स्त्रियां क्तिन् (पा ३-३-९४) इति भावे क्तिन् । स्वित्युदात्तेनोपसर्गेण प्रादिसमासः (पा २-२-१८) उपसर्गात्सुनोतीत्यादिना षत्वम् (पा ८-३-६५) अत्राव्ययपूर्वपदप्रकृतिस्वरत्वेन सोः प्राप्तमुदात्तत्वं बाधित्वा गतिकार कोपपदात्कृत् (पा ६-२-१३९) इत्युत्तरपदप्रकृतिस्वरेण धातोरुदात्तत्वे प्राप्ते तदपवादत्वेन तादौ च निति कृत्यतौ पा ६-२-५० । इत्यनन्तरस्य गतिसंज्ञकस्य सोरेवोदात्तत्वेन भवितव्यम् । तत्तु मन् । क्तिव्याख्यानशयनासनस्थानयाजकादिक्रीताः (पा ६-२-१५१) इत्युत्तरपदान्तोदात्तत्वेन बाध्यते । तथा च सुहवां सुष्टुती हुवे । ऋग्वे २-३२-४ । वृष्णे चोदस्व सुष्टुतिम् । ऋग्वे ८-७५-६ । यास्ते राके सुमतयः । ऋग्वे २-३२-५ । इत्यादावन्तोदात्तत्वमित्याहुः । यथा तु मन् क्तिन्नित्यादौ वृत्तावुक्तं तथैव तन्न घटत इति लक्ष्यते । तत्र हि कारकाद्दत्तश्रुतयोरेवाशिषि (पा ६-२-१४८) इत्यतः । कारकादित्यनुवृत्तेः पाणिनिकृतिरित्यादावेव मन् क्तिन्नित्यादिसूत्रमित्युक्तं कारकादित्येव प्रकृतिः प्रहृतिरिति च प्रत्युदाहृतम् । स्यादेतत् । स्तूयतेऽनयेति स्तुतिरिति क्तिना करणभूतिर्गभिदीयते । सुशब्देन च करणमेव विशेष्यते न धात्वर्थः । तथा च सुष्टुतिरित्यत्र सुशब्दः कारकपर एव भविष्यति । प्रकृतिः प्रहृतिरित्यादौ तु प्रशब्दो धात्वर्थे विशेषणमेवेति तत्प्रत्युदाहरणोपपत्तिरिति । न । एवं सति सुशब्दस्य क्रिया योगाभावादुपसर्गाः क्रियायोगे (पा १-४-५९) इत्युक्ता उपसर्गसंज्ञा न स्यात् । न तथा चोपसर्गात्सुनोतिसुवतीत्यादिना षत्वं न स्यात् । ननु क्तिना करणमभिधीयते । क्रियासाधनं च करणम् । तथा च करणविशेषणस्यापि सुशब्दस्य करणान्तर्गतक्रियायोगादुपसर्गता भविष्यतीति । न । तथा सति यत्क्रियायुक्तास्तं प्रत्युप सर्गसंज्ञका इति करोत्यर्थमेव प्रति सोरुपसर्गता न तु स्तुधात्वर्थं प्रतीत्यस्य षत्वं न स्यादेव । ननु स्तुधात्वर्थद्वारैव तत्करणस्य सुशब्दो विशेषणं भविष्यति । या हि शोभना स्तुतिस्तत्करणमपि शोभनमेवेति । एवं च स्तुधात्वर्थसंबन्धात्तं प्रत्युपसर्गत्वेन षत्वमपि भविष्यति । तद्द्वारा करणविशेषणत्त्वात् कारकवचनोऽपि सुशब्दो भविष्यतीति । वृत्त्यविरोधेनैव मन् क्तिनादिसूत्रस्य सुष्टुतिशब्दो विषयो भविष्यति । प्रकृतिः प्रहृतिरित्यत्र भावे क्तिन् प्रत्युदाहृतेति । न तत्र प्रशब्दस्य करण परत्वम् । करणे क्तिनुदाहरणेऽपि धात्वर्थमात्रविशेषणतैव विवक्षिता न तद्द्वारा प्रत्ययार्थविशेषणतापीति तत्प्रत्युदाहरणोपपत्तिरिति । सुष्टुतिरित्यत्र पुनः क्तिनभिधेयकरणपर्यन्तं सुशब्दस्य व्यापार इत्यदाहरणतैव न प्रत्युदाहरणतेति । न । किमत्रसुशब्दः श्रुत्यैव प्रकृतिप्रत्ययार्थोभयविशेषणपरः । उत शुत्यैकं विशिनष्टि अर्थादितरदिति । यदाप्युभयपरत्वं तदापि किं यौगपद्येन उत क्रमेणेति । आद्ये प्रति विशेष्यं विशेषणपदावृत्तिरिति प्रसङ्गः । द्वितीये विरम्य व्यापारापातः न च शब्दबुद्धि कर्मणां विरम्य व्यापारः कस्यचिद्दृष्ट इष्टो वा । अतो न श्रुतोभयपरत्वम् । अथैकत्र श्रुत्या तात्पर्यम् । अपरत्र त्वर्थादिति । तत्र धात्वर्थसंबन्धस्यार्थिकत्वे षत्वासिद्धिः । प्रत्ययार्थसंबन्धस्यार्थिकत्वे मन् क्तिन्नित्यादिस्वरासिद्धिः । अर्थिकेनापि कारकसंबन्धेनोदाहरणत्वाभिधाने प्रकृतिः प्रहृतिरित्याप्रत्युदाहरणं न स्यात् । श्रुत्या धात्वर्धमात्रसंबन्धस्यापि प्रशब्दस्यार्थात्तत्करणसंबन्धः केन वारयितुं शक्यत इत्येषा दिक् । अत इह प्रत्ययार्थमात्र संबन्धवरत्वाङ्गीकारेण स्वरः सिद्ध्यतु षत्वं तु छान्दसमस्तु । शोभना स्तुतिर्यस्यामिति बहुव्रीहिर्वा भवतु एवं च नञ्सुभ्याम् (पा ६-२-१७२) इत्यन्तोदात्तं भविष्यति । अथवा सुष्ठु स्तुवन्तीति सुष्टुतय इति करणभूता ऋचः स्तुतिशब्देनोच्यन्ते । क्तिच् क्तौ च संज्ञायाम् । पा ३- -१७४ । इति क्तिच् व्रत्यये सति चित्त्वादन्तोदात्तता भविष्यति । न च करणीभूतानामृचां कर्तृप्रत्ययेन क्तिचा कथमभिधानमिति वाच्यम् । काष्ठानि पचन्तीतिवत्तासामपि स्वव्यापारप्राधान्य विवक्षया करणत्वोपपत्तेरिति ॥ ७ ॥

इन्द्रः। मधुच्छन्दा वैश्वामित्रः। गायत्री।

वृषा॑ यू॒थेव॒ वंस॑गः कृ॒ष्टीरि॑य॒र्त्योज॑सा ।  
ईशा॑नो॒ अप्र॑तिष्कुतः ॥ ०८॥

वृषा॑ । यू॒थाऽइ॑व । वंस॑गः । कृ॒ष्टीः । इ॒य॒र्ति॒ । ओज॑सा ।  
ईशा॑नः । अप्र॑तिऽस्कुतः ॥

वृषा कामानां वर्षितेन्द्र ओजसा स्वकीयबलेनानुग्रहीतुं कृष्टीर्मनु । ष्यानियर्ति । प्राप्नोति । कीदृश इन्द्रः । ईशान समर्थोऽप्रतिष्कुतः प्रतिशब्दरहितः । याच्यमानं न परिहरतीत्यर्थः । इन्द्रस्य दृष्टान्तः । वंसगो वननीयगतिर्वृषभो यूथेव गोयूथानि यथा प्राप्नोति तद्वत् ॥ वृषा । कनिन्युवृषितक्षिधन्विरादिद्युप्रतिदिवः (उ १-१५६) इति वर्षतः कनिन्प्रत्ययः । कित्त्वाद्गुणाभावः । नित्त्वादाद्युदात्तः । यूथा इव । युवन्ति मिश्रीभवन्तीति यूथानि । यु मिश्रणामिश्रणयोः । तिथपृष्ठगूढयूथप्रोथाः । उ २-१२ ॥ इति थक् प्रत्ययान्तो निपातितः । निपातनाद्धीर्घत्वम् । प्रत्ययस्वरेणाकार उदात्तः । शेश्छन्दसि बहुलम् (पा ६-१-७०) इति लुक् । इवेन एभक्त्यलोपः । पूर्वपदप्रकृतिस्वरत्वं च वक्तव्यम् । पा २-१-४-२ । इति समासेऽपि स एव स्वरः । वंसगः । पृषोदरादित्त्वादभिमतरूपस्वरसिद्धिः (पा ६-३-१०९) कर्षन्तीति कृष्टयः । क्तिच् क्तौ च संज्ञा यामिति क्तिच् । चित्त्वादान्तोदात्तः । इयर्ति । ऋ सृ गतौ । तिप् । शपः श्लुः श्लौ (पा ६-१-१०) इति द्विर्भावः । अभ्यासस्योरदत्वहलादिशेषौ । पा ७-४-६६-६० । अर्तिपिपर्त्योश्च पा ७-४-७७ । इत्यकारस्य इकारः । अभ्यासस्यासवर्णे (पा ६-४-७८) इतीयङादेशः । अङ्गस्य गुणोरपरत्वम् । ओजसा । उब्जेर्बलोपश्च (उ ४-१९१) इत्यसुन् तत्सन्नियोगेन बकार लोपः । लघूपधगुणः (पा ७-३-८६) नित्त्वादाद्युदात्तः । ईशानः । ईश ऐश्वर्ये लटः शानच् । अदिप्रभृतिभ्यः शप इति शपो लुक् । चित इत्यन्तोदात्तं बाधित्वानुदात्तेत्त्वाल्लसार्वधातुकानुदात्तत्वेन धातुस्वर एव शिष्यते । अप्रतिष्कुतः । अप्रतिशब्दितः । कु शब्दे । कर्मणि क्तः । पारस्करादित्वात्सुडागमः । सुषामादित्वात्षत्वम् । नञ् समासः अव्ययपूर्वपदप्रकृतिस्वरत्वं ॥ ८ ॥

इन्द्रः। मधुच्छन्दा वैश्वामित्रः। गायत्री।

य एक॑श्चर्षणी॒नां वसू॑नामिर॒ज्यति॑ ।  
इन्द्रः॒ पञ्च॑ क्षिती॒नाम् ॥ ०९॥

यः । एकः॑ । च॒र्ष॒णी॒नाम् । वसू॑नाम् । इ॒र॒ज्यति॑ ।  
इन्द्रः॑ । पञ्च॑ । क्षि॒ती॒नाम् ॥

य इन्द्रः स्वयमेक एव चर्षणीनां मनुष्याणामिरज्यति ईष्टे तथा वसूनां धनानामिरज्यति स इन्द्रः पंच निषादपंचमानां क्षितीनां निवासार्हाणां वर्णानामनुग्रहीतेति शेषः ॥ एकः । इण् गतौ । इण् भीकापाशल्यतिमर्चिभ्यः कन् (उ ३-४३) इति कन् । बाहुलकात्कलोपाभावः नित्त्वादाद्युदात्तत्वम् । चर्षणीनाम् । प्रातिपदिकस्वरेणान्तोदात्तः । अन्तोदात्तादित्यनुवृत्तौ नामन्यतरस्यामिति विभक्तेरुदात्तत्वम् । वसूनां निदित्यनुवृत्तौ शृसृस्निहित्रप्यसिवसिहनिक्लिदिबन्धिमनिभ्यश्च (उ १-११) इत्युप्रत्ययः । नित्त्वादाद्युदात्तः । इरज्यति । कंड्वादिष्विरिङ् ईर्ष्यायाम् । अत्रैश्वर्यार्थः । कंड्वादिभ्यो यक् (पा ३-१-२७) प्रत्ययस्वरेणोदात्तः । पंचपचि व्यक्तीकरणे । पंचेश्चेति कनिन् । नित्त्वादाद्युदात्तः । क्षितीनां प्रातिपदिकस्वरेणान्तोदात्तः । नामन्यतरस्यामिति विभक्तेरुदात्तत्वं ॥ ९ ॥

इन्द्रः। मधुच्छन्दा वैश्वामित्रः। गायत्री।

इन्द्रं॑ वो वि॒श्वत॒स्परि॒ हवा॑महे॒ जने॑भ्यः ।  
अ॒स्माक॑मस्तु॒ केव॑लः ॥ १०॥

इन्द्र॑म् । वः॒ । वि॒श्वतः॑ । परि॑ । हवा॑महे । जने॑भ्यः ।  
अ॒स्माक॑म् । अ॒स्तु॒ । केव॑लः ॥

आश्विनं शंसिष्यन्निन्द्रं वो विश्वतस्परीति जुहुयात् । संस्थितेष्वाश्विनाय स्तुवत इति खंडे बण्महा असि सूर्येति द्वाभ्यामिन्द्रं वो विश्वतस्परि (आ ६-५) इति सूत्रितं ॥ चतुर्विंशेऽहनि प्रातः सवने ब्राह्मणाच्छंसिन इन्द्रं वो विश्वतस्परीत्यारंभणीया । चतुर्विंश इत्युपक्रम्य ऋजुनीती नो वरुण इन्द्रं वो विश्वतस्परि आ ७-२ । इति सूत्रितं ॥ १० ॥