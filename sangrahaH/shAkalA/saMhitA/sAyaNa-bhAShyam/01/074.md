+++
title = "०७४"

+++


अग्निः। गोतमो राहूगणः। गायत्री।

उ॒प॒प्र॒यन्तो॑ अध्व॒रं मन्त्रं॑ वोचेमा॒ग्नये॑ ।  
आ॒रे अ॒स्मे च॑ शृण्व॒ते ॥ ०१॥

उ॒प॒ऽप्र॒यन्तः॑ । अ॒ध्व॒रम् । मन्त्र॑म् । वो॒चे॒म॒ । अ॒ग्नये॑ ।  
आ॒रे । अ॒स्मे इति॑ । च॒ । शृ॒ण्व॒ते ॥

त्रयोदशानुवाक एकादश सूक्तानि । तत्रोपप्रयन्त इति नवर्चं प्रथमम् । सूक्तम् । अत्रानुक्रम्यते । उपप्रयन्तो नव गोतमो राहूगणो गायत्रं त्विति अस्यायमर्थः । रहूगणनामा कश्चिदृषिः । तस्य पुत्रो गोतमोऽस्य सूक्तस्य ऋषिः । गायत्रं त्वित्युक्तत्वादिदमुत्तरं च गायत्रीच्छन्दस्कम् । परमाग्नेयमैन्द्रादिति परिभाषितत्वादग्निर्देवता ॥ प्रातरनुवाकस्याग्नेये क्रतौ गायत्रे छन्दस्येतदादिके द्वे सूक्ते । सूत्रितं च । आपो रेवतीः क्षयथा हि वस्व उपप्रयन्त इति सूक्ते । अ ४-१३ । इति ॥ आश्विनशस्त्रेऽप्येते सूक्ते प्रातरनुवाकन्यायेन । अ ६-५ । इत्यतिदेशात् ॥ पृष्ठ्यषडहस्य प्रथमेऽहन्येतदेव सूक्तमाज्यशस्त्रम् । सूत्रितं च । उपप्रयन्त इति शु प्रथमेऽहन्याज्यम् । अ ७-१० । इति ॥अध्वरं हिंसाप्रत्यवायरहितमग्निष्टोमादियज्ञमुपप्रयन्त उप्येत प्रकर्षेण यन्तो गच्छन्तः । प्राप्त्यविच्छेदेन सम्यगनुतिष्ठन्त इत्यर्थः । तादृशावयमग्नयेऽगनादिगुणयुक्ताय देवाय मन्त्रं मननसाधनमेतत्सूक्तरूपं स्तोत्रं वोचेम । वक्तारो भूयास्मेत्याशास्यते । कीदृशायाग्नये । आरेऽस्मे च शृण्वते । चशब्दोऽप्यर्थ आरेशब्दात्परो द्रष्टव्यः । आरे च दूरेऽपि स्थित्वास्माकं स्तुतीः शृण्वते । अस्मासु प्रीत्यतिशयेन सर्वत्र प्रवर्तमानोऽग्निरस्मदीयमेव स्तोत्रं शृणोतीति भावः ॥ वोचेम । ब्रुवो वचिः । लिङ्याशिष्यङ् । वच उमित्युमागमः । शृण्वते । शतुरनुम इति विभक्तेरुदात्तत्वं ॥ १ ॥

अग्निः। गोतमो राहूगणः। गायत्री।

यः स्नीहि॑तीषु पू॒र्व्यः सं॑जग्मा॒नासु॑ कृ॒ष्टिषु॑ ।  
अर॑क्षद्दा॒शुषे॒ गय॑म् ॥ ०२॥

यः । स्नीहि॑तीषु । पू॒र्व्यः । स॒म्ऽज॒ग्मा॒नासु॑ । कृ॒ष्टिषु॑ ।  
अर॑क्षत् । दा॒शुषे॑ । गय॑म् ॥

पूर्व्यश्चिरन्तनो योऽग्निः स्नीहितीषु वधकारिणीषु कृष्टिषु शत्रुभूतासु प्रजासु संजग्मानासु सङ्गतासु सतीषु दाशुषे हवींषि दत्तवत्ते यजमानाय गयं धनमरक्षत् । रक्षति । तस्मै मन्त्रं वोचेमेति पूर्वेण संबन्धः ॥ स्नीहितीषु । ष्णिह स्नेहने । चुरादिः । स्नेहयतीति वधकर्मसु पठितः । स्नेह्यन्ते हिंस्यन्ते प्रजा आभिरिति स्नेहितयः । करणे क्तिन् । तितुत्रेष्टग्रहादीनामिति वक्तव्यमिति वचनान्निगृहीतिर्निपठितिरितिवदिडागमः । म ७-२-९-१ । व्यत्ययेनैकारस्येकारादेशः । क्तिनो दीर्घश्च । नित्त्वादाद्युदात्तत्वम् । संजग्मानासु । समो गम्यृच्छीत्यात्मनेपदम् । लिटः कानच् । गमहनेत्यादिनोपधालोपः । अरक्षत् । छन्दसि लुङ् लङ् लिट इति वर्तमाने लङ्॥ २ ॥

अग्निः। गोतमो राहूगणः। गायत्री।

उ॒त ब्रु॑वन्तु ज॒न्तव॒ उद॒ग्निर्वृ॑त्र॒हाज॑नि ।  
ध॒नं॒ज॒यो रणे॑रणे ॥ ०३॥

उ॒त । ब्रु॒व॒न्तु॒ । ज॒न्तवः॑ । उत् । अ॒ग्निः । वृ॒त्र॒ऽहा । अ॒ज॒नि॒ ।  
ध॒न॒म्ऽज॒यः । रणे॑ऽरणे ॥

अग्निमन्थने जातायानुब्रूहीत्युक्त उत ब्रुवन्त्वित्येषानुवचनीया । प्रातर्वैश्वदेव्यामिति खंडे सूत्रितम् । शिष्वेनोत्तरामुत ब्रुवन्तु जन्तवः (आ २-१६) इति ॥ तथा साकमेधेषु मरुद्भ्यः क्रीडिभ्यः पुरोडाशमित्यस्यामिष्टावेषैव प्रथमाज्यभागानुवाक्या । सूत्रितं च । मरुद्भ्यः क्रीडिभ्य उत्तरोत ब्रुवन्त जन्तवः (आ २-१८) इति ॥अग्रिरुदजनि । अरण्योः सकाशादुत्पन्नः । उतानन्तरं जन्तवो जाताः सर्व ऋत्विजो ब्रुवन्तु । तमग्निं स्तुवन्तु । कीदृशोऽग्निः । वृत्रहा वृत्राणामावरकाणां शत्रूणां हन्ता रणे रणे सर्वेषु सङ्ग्रामेषु धनंजयः शत्रुधनानां जेता ॥ धनंजयः । संज्ञायां भृतृवृजीति (पा ३-२-४६) खच् । अरुर्द्विषदजन्तस्य (पा ६-३-६७) इति मुम् । चित्स्वरेणान्तोदात्तत्वम् । रणे रणे । रण शब्दार्थः । रणन्ति दुन्दुभयोऽस्मिन्निति रणः सङ्ग्रामः । वशिरण्योरुपसङ्ख्यानम् । पा ३-३-५८-३ । इत्यप् । नित्यवीप्सयोरिति द्विर्वचनम् । आम्रेडितानुदात्तत्वं ॥ ३ ॥

अग्निः। गोतमो राहूगणः। गायत्री।

यस्य॑ दू॒तो असि॒ क्षये॒ वेषि॑ ह॒व्यानि॑ वी॒तये॑ ।  
द॒स्मत्कृ॒णोष्य॑ध्व॒रम् ॥ ०४॥

यस्य॑ । दू॒तः । असि॑ । क्षये॑ । वेषि॑ । ह॒व्यानि॑ । वी॒तये॑ ।  
द॒स्मत् । कृ॒णोषि॑ । अ॒ध्व॒रम् ॥

हे अग्ने यस्य यजमानस्य क्षये देवयजनलक्षणे गृहे देवानां दूतस्त्वमसि भवसि । यस्य च हव्यानि चरुपुरोडाशादीनि हवींषि वीतये देवानां भक्षणाय वेषि गमयसि । यस्य चाध्वरं यज्ञं दस्मत् । सर्वैर्दर्शनीयं कृणोषि करोषि । तमित्सुहव्यमित्युत्तरया संबन्धः ॥ वेषि । वी गत्यादिषु । अन्तर्भावितण्यर्थाल्लट् । अदादित्वाच्छपो लुक् । पादादित्वान्निघाताभावः । दस्मत् । दसि दंसनदर्शनयोः । इषियुधीन्धीत्यादिना मक् । दस्ममित्यत्र मकारस्य वर्णव्यापत्त्यातकारः । कृणोषि । कृवि हिंसाकरणयोश्च । धिन्विकृण्व्योरच्चेत्युप्रत्ययः । तत्सन्नियोगेन वकारस्याकारः । तस्यातो लोपे सति स्थानिवद्भावाल्लघूपधगुणाभावः । यस्येत्यनुषङ्गान्निघाताभावः ॥ ४ ॥

अग्निः। गोतमो राहूगणः। गायत्री।

तमित्सु॑ह॒व्यम॑ङ्गिरः सुदे॒वं स॑हसो यहो ।  
जना॑ आहुः सुब॒र्हिष॑म् ॥ ०५॥

तम् । इत् । सु॒ऽह॒व्यम् । अ॒ङ्गि॒रः॒ । सु॒ऽदे॒वम् । स॒ह॒सः॒ । य॒हो॒ इति॑ ।  
जनाः॑ । आ॒हुः॒ । सु॒ऽब॒र्हिष॑म् ॥

हे सहसो यहो बलस्य पुत्र आङ्गिरोऽङ्गनादिगुणयुक्ताग्ने यो यजमानः पूर्वमुक्तस्तमित् तमेव यजमानं सुहव्यं शोभनहविष्कं सुदेवं शोभनदैवतं सुबर्हिषम् । बर्हिरिति यज्ञनाम । शोभनयज्ञं च जनाः सर्वे मनुष्य आहुः । कथयन्ति ॥ सुहव्यमित्यादिषु नञ्सुभ्यामित्युत्तरपदान्तोदात्तत्वम् । सहसो यहो । सुबामन्त्रिक इति पराङ्गवद्भावात्षष्ठ्यामन्त्रितसमुदायस्याष्टमिक्रमामन्त्रितानुदात्तत्वं ॥ ५ ॥

अग्निः। गोतमो राहूगणः। गायत्री।

आ च॒ वहा॑सि॒ ताँ इ॒ह दे॒वाँ उप॒ प्रश॑स्तये ।  
ह॒व्या सु॑श्चन्द्र वी॒तये॑ ॥ ०६॥

आ । च॒ । वहा॑सि । तान् । इ॒ह । दे॒वान् । उप॑ । प्रऽश॑स्तये ।  
ह॒व्या । सु॒ऽच॒न्द्र॒ । वी॒तये॑ ॥

हे सुश्चन्द्र शोभनाह्लादनाग्ने तान्देवानिहास्मिन्कर्मण्युपास्मत्समीपं प्रशस्तये स्तुतय आ वहासि च । आवह प्रापय च । अगतेभ्यस्तेभ्यो हव्या हव्यानि चरुपुरोडाशादीनि हवींषि वीतये भक्षणाय प्रापयेत्यर्थः ॥ वहासि वह प्रापणे । लेट्याडागमः । प्रशस्तये । शन्सु स्तुतौ । भावे क्तिन् । तितुत्रेतीट्प्रतिषेधः । अनिदितामिति नलोपः । तादौ चेति गतेः प्रकृतिस्वरत्वम् । सुश्चन्द्र । ह्रस्वाच्चन्द्रोत्तरपदे मन्त्र इति सुट् ॥ ६ ॥

अग्निः। गोतमो राहूगणः। गायत्री।

न योरु॑प॒ब्दिरश्व्यः॑ शृ॒ण्वे रथ॑स्य॒ कच्च॒न ।  
यद॑ग्ने॒ यासि॑ दू॒त्य॑म् ॥ ०७॥

न । योः । उ॒प॒ब्दिः । अश्व्यः॑ । शृ॒ण्वे । रथ॑स्य । कत् । च॒न ।  
यत् । अ॒ग्ने॒ । यासि॑ । दू॒त्य॑म् ॥

हे अग्ने यद्यदा दूत्यं देवानां दूतत्वं यासि प्राप्नोषि कश्चन कदाचन तदानीं सर्वदापि योर्गच्छतस्तव रथस्याश्वोऽश्वैरुत्पादित उपब्दिः श्रवणार्हः शब्दो नोपलभ्यत इत्यर्थः ॥ योः । या प्रापण इत्यस्मात् यो द्वे च (उ १-२२) इत्यौणादिकः कुप्रत्ययः । बहुलवचनाद्द्विर्भावाभावः उपब्दिरित्येतत् श्रोतुमर्हस्य शब्दस्याख्या । तथा च तैत्तिरीयाणां प्रातिशाख्यं सशब्दमुपब्दिमत् । तै प्रा २३-९ । इति । शृण्वे । श्रु श्रवणे । कर्मणि लट श्रुवः शृ चेति व्यत्ययेन श्नुः शृभावश्च । लोपस्त आत्मनेपदेष्विति तलोपः । हुश्नुवोः सार्वधातुक इति यणादेशः ॥ ७ ॥

अग्निः। गोतमो राहूगणः। गायत्री।

त्वोतो॑ वा॒ज्यह्र॑यो॒ऽभि पूर्व॑स्मा॒दप॑रः ।  
प्र दा॒श्वाँ अ॑ग्ने अस्थात् ॥ ०८॥

त्वाऽऊ॑तः । वा॒जी । अह्र॑यः । अ॒भि । पूर्व॑स्मात् । अप॑रः ।  
प्र । दा॒श्वान् । अ॒ग्ने॒ । अ॒स्था॒त् ॥

यः पुरुषः पूर्वस्मात् स्वस्मादधिकारादपरो निकृष्टो भवति हे अग्ने स इदानीं दाश्वान् तुभ्यं हवींषि दाता सन् त्वोतस्त्वयोतो रक्षितो वाज्यन्नवान् अह्रयो लज्जारहितः एवंभूतः सन् अभि प्रास्थात् । ऐश्वर्यमभिप्राप्य प्रतितिष्ठति । सर्वोत्कृष्टो भवतीत्यर्थः ॥ अह्रयः । ह्री लज्जायाम् । जिह्रेतीति ह्रयः । न ह्रयोऽह्रयः । अव्ययपूर्वपदप्रकृतिस्वरत्वम् । दाश्वान् । दाशृ दाने । दाश्वान् साह्वानिति क्वसुप्रत्ययान्तो निपातितः ॥ ८ ॥

अग्निः। गोतमो राहूगणः। गायत्री।

उ॒त द्यु॒मत्सु॒वीर्यं॑ बृ॒हद॑ग्ने विवाससि ।  
दे॒वेभ्यो॑ देव दा॒शुषे॑ ॥ ०९॥

उ॒त । द्यु॒ऽमत् । सु॒ऽवीर्य॑म् । बृ॒हत् । अ॒ग्ने॒ । वि॒वा॒स॒सि॒ ।  
दे॒वेभ्यः॑ । दे॒व॒ । दा॒शुषे॑ ॥

उतापि च हे देव द्योतामानाग्ने देवेभ्यो दाशुषे चरुपुरोडाशादीनि हवींषि दत्तवते तस्मै यजमानाय बृहत्प्रौढं धनं विवाससि । गमयितुमिच्छसि । प्रापयसीति यावत् । कीदृशम् । द्युमदतिशयेन दीप्तं सुवीर्यं शोभनवीर्योपेतं ॥ सुवीर्यम् । वीरवीर्यौ चेत्युत्तरपदाद्युदात्तत्वम् । विवाससि । वा गतिगन्धनयोः । सनि द्विर्भावे सन्यत इतीत्वम् । दाशुषे । चतुर्थ्येकवचने वसोः संप्रसारणमिति संप्रसारणम् । शासिवसिघसीनां चेति षत्वं ॥ ९ ॥