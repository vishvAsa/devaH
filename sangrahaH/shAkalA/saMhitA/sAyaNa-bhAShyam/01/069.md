+++
title = "०६९"

+++


अग्निः। पराशरः शाक्त्यः। द्विपदा विराट्।

शु॒क्रः शु॑शु॒क्वाँ उ॒षो न जा॒रः प॒प्रा स॑मी॒ची दि॒वो न ज्योतिः॑ ॥ ०१॥

शु॒क्रः । शु॒शु॒क्वान् । उ॒षः । न । जा॒रः । प॒प्रा । स॒मी॒ची इति॑ स॒म्ऽई॒ची । दि॒वः । न । ज्योतिः॑ ॥

शुक्र इति द्वैपदं दशर्चमध्ययनतः पंचर्चं पंचमं सूक्तं पराशरस्यार्षमाग्नेयम् । शुक्र इत्यनुक्रान्तं ॥ विनियोगो लैङ्गिकः ॥Sayana bhashya empty

अग्निः। पराशरः शाक्त्यः। द्विपदा विराट्।

परि॒ प्रजा॑तः॒ क्रत्वा॑ बभूथ॒ भुवो॑ दे॒वानां॑ पि॒ता पु॒त्रः सन् ॥ ०२॥

परि॑ । प्रऽजा॑तः । क्रत्वा॑ । ब॒भू॒थ॒ । भुवः॑ । दे॒वाना॑म् । पि॒ता । पु॒त्रः । सन् ॥

शुक्रः शुभ्रवणोऽयमग्निरुषो न जार उषसो जरयिता सूर्य इव शुशुक्वान् शोचयिता सर्वस्य प्रकाशयिता भवति । तथा समीची सङ्गते द्यावापृथिव्यौ दिवो न ज्योतिर्द्योतमानस्य सूर्यस्य ज्योतिरिव पप्रा । स्वतेजसा पूरयिता । हे अग्ने अतस्त्वं प्रजातः प्रादुर्भूतः सन् क्रत्वा कर्मणा यद्वा ज्ञानहेतुना प्रकाशेनोक्तप्रकारेण सर्वं जगत्परि बभूव । परितो व्याप्नोषि । दिव्यन्तीति देवा ऋत्विजः । तेषां पुत्रः सन् पुन्नामो नरकात्त्रायकः सन् पिता भुवः । पालयिता भवसि । यद्वा । देवानामिन्द्रादीनामेव पुत्रः सन् पुत्र इव दूतो भूत्वा पिताहविर्भिः पालयिता भवसि ॥ शुशुक्वान् । शुच दीप्तौ । लिटः क्वसु । व्यत्ययेन कुत्वम् । पप्रा । पृ पालनपूरणयोरित्यस्मादादृगमहनजन इति किप्रत्ययः । सुपां सुलुगिति सोर्डादेशः । समीची । संपूर्वादंचतेर्ऋत्विगित्यादिना क्विन् । समः समि (पा ६-३-९३) इति सम्यादेशः । अंचतेश्चेति वक्तव्यमिति ङीप् । अच इत्यकारलोपे चाविति दीर्घत्वम् । उदात्त निवृत्तिस्वरेण ङीप उदात्तत्वम् । वा छन्दसीति पूर्वसवर्णदीर्घत्वम् । यदि तु संऽईची इति पदविभागः क्रियते तर्ह्युद ईत् (पा ६-४-१३९) इति विधीयमानमित्वं सम उत्तरस्यापि द्रष्टव्यम् । बभूथ । बभूथा ततन्थ (पा ७-२-६४) इति निपातनादिडभावः ॥ १ ॥ २ ॥

अग्निः। पराशरः शाक्त्यः। द्विपदा विराट्।

वे॒धा अदृ॑प्तो अ॒ग्निर्वि॑जा॒नन्नूध॒र्न गोनां॒ स्वाद्मा॑ पितू॒नाम् ॥ ०३॥

वे॒धाः । अदृ॑प्तः । अ॒ग्निः । वि॒ऽजा॒नन् । ऊधः॑ । न । गोना॑म् । स्वाद्म॑ । पि॒तू॒नाम् ॥

Sayana bhashya empty

अग्निः। पराशरः शाक्त्यः। द्विपदा विराट्।

जने॒ न शेव॑ आ॒हूर्यः॒ सन्मध्ये॒ निष॑त्तो र॒ण्वो दु॑रो॒णे ॥ ०४॥

जने॑ । न । शेव॑ । आ॒ऽहूर्यः॑ । सन् । मध्ये॑ । निऽस॑त्तः । र॒ण्वः । दु॒रो॒णे ॥

वेधाः । मेधाविनामैतत् । मेधावी । यद्वा । विधाता सर्वस्य कर्ता । अदृप्तो दर्परहितो विजानन् कर्तव्याकर्तव्यविभागं जानन्नग्निर्गोनां गवामूधर्न गोसंबन्धिपयस आश्रयभूतं स्थानमिव पितूनामन्नानां स्वाद्म स्वादयिता रसयिता । यथा गोरूधः पयःप्रदानेन सर्वाण्यन्नानि स्वादूनि करोति तद्वदग्निरपि सम्यक्पाकेन सर्वाण्यन्नानि स्वादूनि करोतीत्यर्थः । अपि अचैवंभूतोऽग्निर्जने न शेवो जनपदे लोकसुखकरः पुरुष इव मध्ये यज्ञेषु मध्य आहूर्य आह्वातव्यः सन् दुरोणे यज्ञगृहे निषत्तो निषण्णो रण्वो रमयिता स्तुत्यो वा भवति ॥ गोनाम् । गोः पादान्ते (पा ७-१-५७) इत्यपादान्तेऽपि नुट् । स्वाद्म । स्वाद आस्वादन् । अन्तर्भावितण्यर्थादन्येभ्योऽपि दृश्यन्त इति मनिन् । सुपां सुलुगिति सोर्लुक् । पितूनाम् । नामन्यतरस्यामिति नाम उदात्तत्वम् । आहूर्यः आङ् पूर्वात् ह्वयतेरचो यदिति यत् । बहुलम् । छन्दसीति संप्रसारणम् । हल इति दीर्घः । रेपोपजनश्छान्दसः । यतोऽनाव इत्याद्युदात्तत्वं ॥ ३ ॥ ४ ॥

अग्निः। पराशरः शाक्त्यः। द्विपदा विराट्।

पु॒त्रो न जा॒तो र॒ण्वो दु॑रो॒णे वा॒जी न प्री॒तो विशो॒ वि ता॑रीत् ॥ ०५॥

पु॒त्रः । न । जा॒तः । र॒ण्वः । दु॒रो॒णे । वा॒जी । न । प्री॒तः । विशः॑ । वि । ता॒री॒त् ॥

Sayana bhashya empty

अग्निः। पराशरः शाक्त्यः। द्विपदा विराट्।

विशो॒ यदह्वे॒ नृभिः॒ सनी॑ळा अ॒ग्निर्दे॑व॒त्वा विश्वा॑न्यश्याः ॥ ०६॥

विशः॑ । यत् । अह्वे॑ । नृऽभिः॑ । सऽनी॑ळाः । अ॒ग्निः । दे॒व॒ऽत्वा । विश्वा॑नि । अ॒श्याः॒ ॥

पुत्रो न पुत्र इव जातः प्रादुर्भूतोऽग्निर्दुरोणे गृहे रण्वो रमयिता भवति । वाजी न अश्व इव प्रीतो हर्षयुक्तः सन्विशः सङ्ग्रामे वर्तमानाः शत्रुःभूताः प्रजा वि तारीत् । विशेषेण तरति । अतिक्रामति । अपि च नृभिर्ऋत्विग्लक्षणैर्मनुष्यैः सहितोऽहं सनीळाः समाननिवासस्थाना विशो दैवीः प्रजा यद्यदाह्वे आह्वयामि तदानीमयमग्निर्विश्वानि सर्वाणि देवत्वा देवत्वान्यश्याः । अश्नुते । प्राप्नोति । स्वयमेव तत्तद्देवतारूपो भवतीत्यर्थः । तथा च मन्त्रान्तर माम्नास्यते । त्वमग्ने वरुणो जायसे यत्त्वं मित्रो भवसि यत्समिद्ध इत्यादि । ऋग्वे ५-३-१ ॥ अश्याः । अशू व्याप्तौ । लिङि व्यत्ययेन परस्मैपदमध्यमौ । बहुलं छन्दसीति विकरणस्य लुक् ॥ ५ ॥ ६ ॥

अग्निः। पराशरः शाक्त्यः। द्विपदा विराट्।

नकि॑ष्ट ए॒ता व्र॒ता मि॑नन्ति॒ नृभ्यो॒ यदे॒भ्यः श्रु॒ष्टिं च॒कर्थ॑ ॥ ०७॥

नकिः॑ । ते॒ । ए॒ता । व्र॒ता । मि॒न॒न्ति॒ । नृऽभ्यः॑ । यत् । ए॒भ्यः । श्रु॒ष्टिम् । च॒कर्थ॑ ॥

Sayana bhashya empty

अग्निः। पराशरः शाक्त्यः। द्विपदा विराट्।

तत्तु ते॒ दंसो॒ यदह॑न्त्समा॒नैर्नृभि॒र्यद्यु॒क्तो वि॒वे रपां॑सि ॥ ०८॥

तत् । तु । ते॒ । दंसः॑ । यत् । अह॑न् । स॒मा॒नैः । नृऽभिः॑ । यत् । यु॒क्तः । वि॒वेः । रपां॑सि ॥

हे अग्ने ते तव संबन्धीन्येता व्रता एतानि परिदृश्यमानानि दर्शपूर्णमासादीनि कर्माणि नकिर्मिनन्ति । राक्षसादयो बाधका न हिंसन्ति । यद्यस्मात्त्वमेभ्यः कर्मसु वर्तमाानेभ्योः नृभ्यो यज्ञस्य नेतृभ्यो यजमानेभ्यः श्रुष्टिम् । शु आश्वश्नुते व्याप्नोतीति श्रुष्टिर्यज्ञफलरूपं सुखम् । तच्चिकर्थ कृतवानसि । सति हि तव व्रतानां बाधक एतन्नोपपद्यते । अतोऽवगम्यते तव व्रतानां हिंसका न सन्तीति । हे अग्ने ते त्वदीयं तत्तु दंसस्तदेव कर्म यद्यदि राक्षसादिरहन् हन्ति नाशयति कदानीं समानै सप्तगणरूपेण सदृशैर्नृभिर्नेतृभिर्मरुद्भिः युक्तस्त्वं रपांसि भादकानि राक्षसादीनि यद्यस्मात्त्वं विवेः गमयसि पलायनं प्रापयसि । तस्मात्तव व्रतानि न हिंसन्तीति योज्यं ॥ मिनन्ति । मीञ् हिंसायम् । क्रैयादिकः । प्वादीनां ह्रस्व इति ह्रस्वत्वम् । विवेः । छन्दसी लुङ् लङ् लिट इति वर्तमाने लङ् । वी गत्यादिषु । सिप्यदादित्वाच्छपो लुकि प्राप्ते बहुलं छन्दसीति शपः श्लुः ॥ ७ ॥ ८ ॥

अग्निः। पराशरः शाक्त्यः। द्विपदा विराट्।

उ॒षो न जा॒रो वि॒भावो॒स्रः संज्ञा॑तरूप॒श्चिके॑तदस्मै ॥ ०९॥

उ॒षः । न । जा॒रः । वि॒भाऽवा॑ । उ॒स्रः । सञ्ज्ञा॑तऽरूपः । चिके॑तत् । अ॒स्मै॒ ॥

Sayana bhashya empty

अग्निः। पराशरः शाक्त्यः। द्विपदा विराट्।

त्मना॒ वह॑न्तो॒ दुरो॒ व्यृ॑ण्व॒न्नव॑न्त॒ विश्वे॒ स्व१॒॑र्दृशी॑के ॥ १०॥

त्मना॑ । वह॑न्तः । दुरः॑ । वि । ऋ॒ण्व॒न् । नव॑न्त । विश्वे॑ । स्वः॑ । दृशी॑के ॥

उषो न जार उषसो जरयितादित्य इव विभावा विशिष्टप्रकाशयुक्त उस्रो निवासयिता संज्ञातरूपः सर्वैः प्राणाभिरवगतस्वरूपः । देवतान्तरवदप्रत्यक्षो न भवतीत्यर्थः । एवंभूतोऽग्नि रस्मै यजमानाय चिकेतत् । जानातु । अभिमतफलं ददात्वित्यर्थः । यद्वा । विभक्तिव्यत्ययः । अस्मा इदं सूक्तरूपं स्तोत्रं चिकेतत् । जानातु । तथास्य रश्मयस्त्मनात्मनैव स्वयमेव वहन्तो हविर्वहनं कुर्वन्तो दुरो यज्ञगृहद्वाराणि व्यृण्वन् । विशेषेण गच्छन्ति । व्याप्नुवन्तीत्यर्थः । तदनन्तरं दृशीके दर्शनीये स्वर्नभसि विश्वे सर्वे ते रश्मयो नवन्त । गच्छन्ति । नवतिर्गतिकर्मा । देवान्प्राप्नुवन्तीत्यर्थः ॥ उस्रः । वस निवासे । स्भायितंचीत्यादिना रक् । यजादित्वात्संप्रसारणम् । चिकेतत् । कित ज्ञाने । जौहोत्यादिकः । लेट्यडागमः । बहुलं छन्दसीति वक्तव्यम् । का ७-३-८७-१ । इति वचनान्नाभ्यस्तस्याचि पीतिति लघूपधगुणप्रतिषेधाभावः । अभ्यस्तानामादिरित्याद्युदात्तत्वम् । ऋण्वन् । इवि रिवि रवि धवि गत्यर्थाः । इदित्त्वान्नुम् । छान्दसो लङ् । व्यत्ययेन रेफस्य संप्रसारणम् । यद्वा ऋणु गतौ । तनोत्यादिः ॥ ९ ॥ १० ॥