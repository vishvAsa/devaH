+++
title = "०५२"

+++


उषाः। वामदेवो गौतमः। गायत्री।

प्रति॒ ष्या सू॒नरी॒ जनी॑ व्यु॒च्छन्ती॒ परि॒ स्वसुः॑ ।  
दि॒वो अ॑दर्शि दुहि॒ता ॥ ०१॥

प्रति॑ । स्या । सू॒नरी॑ । जनी॑ । वि॒ऽउ॒च्छन्ती॑ । परि॑ । स्वसुः॑ ।  
दि॒वः । अ॒द॒र्शि॒ । दु॒हि॒ता ॥

प्रति ष्येति सप्तर्चं सप्तमं सूक्तं गायत्रमुषोदेवताकम् । प्रति ष्या सप्त गायत्रमित्यनुक्रमणिका ॥ प्रातरनुवाक उषस्ये क्रतौ गायत्रे छन्दस्याश्विनशस्त्रे चेदं शस्यम् । अथोषस्यः प्रति ष्या सूनरी । आ. ४-१४ । इति हि सूत्रितं ॥स्या सा संस्तूयमाना सूनरी सुष्ठु प्राणिनां नेत्री जनी जनयित्री फलानां स्वसुः सस्वृस्थानीयाया रात्रेः परि उपरिभागे रात्रिपर्यवसानकाले व्युच्छन्ती तमो विवासयन्ती । स्वसा स्वस्रे ज्यायस्यै । ऋग्वे. १-१२४-८ । इत्युक्तम् । दिवो द्योतमानस्यादित्यस्य दुहितोषाः पत्यदर्शि । प्रतिदृश्यते सर्वैः ॥ १ ॥

उषाः। वामदेवो गौतमः। गायत्री।

अश्वे॑व चि॒त्रारु॑षी मा॒ता गवा॑मृ॒ताव॑री ।  
सखा॑भूद॒श्विनो॑रु॒षाः ॥ ०२॥

अश्वा॑ऽइव । चि॒त्रा । अरु॑षी । मा॒ता । गवा॑म् । ऋ॒तऽव॑री ।  
सखा॑ । अ॒भू॒त् । अ॒श्विनोः॑ । उ॒षाः ॥

अश्वेव चित्रा जायनीयारुषी आरोचमाना गवां रश्मीनां माता निर्मात्री ऋतावरी यज्ञवत्युषा अश्विनोः सखा समानख्याना सह स्तूयमानाभूत् । भवति । अश्विनोरुषसा सह स्तूयमानात्वात्सखित्वं परस्परं ॥ २ ॥

उषाः। वामदेवो गौतमः। गायत्री।

उ॒त सखा॑स्य॒श्विनो॑रु॒त मा॒ता गवा॑मसि ।  
उ॒तोषो॒ वस्व॑ ईशिषे ॥ ०३॥

उ॒त । सखा॑ । अ॒सि॒ । अ॒श्विनोः॑ । उ॒त । मा॒ता । गवा॑म् । अ॒सि॒ ।  
उ॒त । उ॒षः॒ । वस्वः॑ । ई॒शि॒षे॒ ॥

उतापि चाश्विनोः सखासि । उतापि च गवां रश्मीनां मातासि । उतापि च हे उषो वस्वो धनस्येशिषे । ईश्वरा भवसि ॥ ३ ॥

उषाः। वामदेवो गौतमः। गायत्री।

या॒व॒यद्द्वे॑षसं त्वा चिकि॒त्वित्सू॑नृतावरि ।  
प्रति॒ स्तोमै॑रभुत्स्महि ॥ ०४॥

य॒व॒यत्ऽद्वे॑षसम् । त्वा॒ । चि॒कि॒त्वित् । सू॒नृ॒ता॒ऽव॒रि॒ ।  
प्रति॑ । स्तोमैः॑ । अ॒भु॒त्स्म॒हि॒ ॥

यावयद्द्वेषसम् । यवयन्तो वियुज्यमाना द्वेषांसि द्वेष्टारो यस्यास्तादृशी । पृथक्क्रियन्ते द्वेषांस्यनयेति वा । रात्रौ हननायोद्युक्ता द्वेषिण उषः काले हि पलायन्ते । तादृशीं चिकित्वित् ज्ञापयन्तीं त्वा त्वां सूनृतावरि । सूनृतेति वाङ्नाम । तद्वति देविस्तोमैः स्तुतिभिः प्रत्यभुत्स्महि । प्रतिबोधयामः । स्तुम इत्यर्थः ॥ ४ ॥

उषाः। वामदेवो गौतमः। गायत्री।

प्रति॑ भ॒द्रा अ॑दृक्षत॒ गवां॒ सर्गा॒ न र॒श्मयः॑ ।  
ओषा अ॑प्रा उ॒रु ज्रयः॑ ॥ ०५॥

प्रति॑ । भ॒द्राः । अ॒दृ॒क्ष॒त॒ । गवा॑म् । सर्गाः॑ । न । र॒श्मयः॑ ।  
आ । उ॒षाः । अ॒प्राः॒ । उ॒रु । ज्रयः॑ ॥

भद्राः स्तुत्या रश्मयः प्रत्यद्रुक्षत । प्रतिदृश्यन्ते । गवामुदकानानां सर्गा न वर्षधारा इवेयमुषा उरु ज्रयो महत्तेज आप्राः । आपूरयत् ॥ ५ ॥

उषाः। वामदेवो गौतमः। गायत्री।

आ॒प॒प्रुषी॑ विभावरि॒ व्या॑व॒र्ज्योति॑षा॒ तमः॑ ।  
उषो॒ अनु॑ स्व॒धाम॑व ॥ ०६॥

आ॒ऽप॒प्रुषी॑ । वि॒भा॒ऽव॒रि॒ । वि । आ॒वः॒ । ज्योति॑षा । तमः॑ ।  
उषः॑ । अनु॑ । स्व॒धाम् । अ॒व॒ ॥

हे विभावरि विभावत्युषस्त्वमापप्रुष्यापुरयन्ती तेजसा जगत् ज्योतिषा तेजसा तमोऽन्धकारं व्यावः । व्यावृणोः किञ्च अनु पश्चात् स्वधां हविर्लक्शणमन्नमव । रक्ष ॥ ६ ॥

उषाः। वामदेवो गौतमः। गायत्री।

आ द्यां त॑नोषि र॒श्मिभि॒रान्तरि॑क्षमु॒रु प्रि॒यम् ।  
उषः॑ शु॒क्रेण॑ शो॒चिषा॑ ॥ ०७॥

आ । द्याम् । त॒नो॒षि॒ । र॒श्मिऽभिः॑ । आ । अ॒न्तरि॑क्षम् । उ॒रु । प्रि॒यम् ।  
उषः॑ । शु॒क्रेण॑ । शो॒चिषा॑ ॥

आद्यां तनोषीत्येषा देवानां हविःषूषसोऽनुवाक्या । सूत्रितं च । आ द्यां तनोषि रश्मिभिरावहन्ती पोष्या वार्याणि । आ. ६-१४ ॥ इति ॥हे उषो रश्मिभिर्द्यां दिवमा तनोषि । उरु विस्तीर्णं प्रियमन्तरिक्षं रश्मिभिरा तनोषि । शुक्रेण दीप्तेन शोचिषा प्रकाशेन युक्ता सत्येवं करोषि ॥ ७ ॥