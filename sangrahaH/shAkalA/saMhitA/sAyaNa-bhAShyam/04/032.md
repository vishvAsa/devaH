+++
title = "०३२"

+++


इन्द्रः। वामदेवो गौतमः। गायत्री।

आ तू न॑ इन्द्र वृत्रहन्न॒स्माक॑म॒र्धमा ग॑हि ।  
म॒हान्म॒हीभि॑रू॒तिभिः॑ ॥ ०१॥

आ । तु । नः॒ । इ॒न्द्र॒ । वृ॒त्र॒ऽह॒न् । अ॒स्माक॑म् । अ॒र्धम् । आ । ग॒हि॒ ।  
म॒हान् । म॒हीभिः॑ । ऊ॒तिऽभिः॑ ॥

आ तू न इन्द्रेति चतुर्विंशत्यृचमेकादशं सूक्तं वामदेवस्यार्षं गायत्रमैन्द्रम् । अन्त्ये कनीनकेवेत्यादिके द्वे इन्द्रस्याश्वदेवताके । तथा चानुक्रान्तम् । आ तू नश्चतुर्विंशतिरन्त्याभ्यामिन्द्राश्वौ स्तुताविति । गतो विनियोगः ॥हे वृत्रहन् वृत्रानाम् शत्रूणां हिंसकेन्द्र त्वं नोऽस्मान्प्रति तु क्षिप्रमागच्छ । हे इन्द्र महान्प्रभूतस्त्वं महीभिर्महतीभिरूतिभी रक्षाभिः सहास्माकमर्धं समीपमा गहि । आगच्छ ॥ १ ॥

इन्द्रः। वामदेवो गौतमः। गायत्री।

भृमि॑श्चिद्घासि॒ तूतु॑जि॒रा चि॑त्र चि॒त्रिणी॒ष्वा ।  
चि॒त्रं कृ॑णोष्यू॒तये॑ ॥ ०२॥

भृमिः॑ । चि॒त् । घ॒ । अ॒सि॒ । तूतु॑जिः । आ । चि॒त्र॒ । चि॒त्रिणी॑षु । आ ।  
चि॒त्रम् । कृ॒णो॒षि॒ । ऊ॒तये॑ ॥

हे चित्र चायनीय पूजनीयेन्द्र त्वं भृमिश्चित् भ्रमणशीलोऽपि तूतुजिर्घासि । अस्मदभीष्टप्रदाता च भवसि । आकारश्चार्थे । चित्रिणीषु चित्रकर्मयुक्तास्वस्मद्रूपासु प्रजासु चित्रं चायनीयं धनमूतये रक्षणाय आ कृणोषि । आ समन्तात्करोषि । घेति पूरणः ॥ २ ॥

इन्द्रः। वामदेवो गौतमः। गायत्री।

द॒भ्रेभि॑श्चि॒च्छशी॑यांसं॒ हंसि॒ व्राध॑न्त॒मोज॑सा ।  
सखि॑भि॒र्ये त्वे सचा॑ ॥ ०३॥

द॒भ्रेभिः॑ । चि॒त् । शशी॑यांसम् । हंसि॑ । व्राध॑न्तम् । ओज॑सा ।  
सखि॑ऽभिः । ये । त्वे इति॑ । सचा॑ ॥

हे इन्द्र त्वं दभ्रेभिश्चिदल्पैरपि सखिभिर्यजमानैह् सह शशीयांसम् । शशप्लुतगतौ । उत्प्लवमानं व्राधन्तं महान्तमपि शत्रुमोजसा बलेन हंसि । नाशयसि । ये यजमानास्त्वे त्वयि सचा सङ्गताः । तैरिति पूर्वेण सम्बन्धः ॥ ३ ॥

इन्द्रः। वामदेवो गौतमः। गायत्री।

व॒यमि॑न्द्र॒ त्वे सचा॑ व॒यं त्वा॒भि नो॑नुमः ।  
अ॒स्माँअ॑स्माँ॒ इदुद॑व ॥ ०४॥

व॒यम् । इ॒न्द्र॒ । त्वे इति॑ । सचा॑ । व॒यम् । त्वा॒ । अ॒भि । नो॒नु॒मः॒ ।  
अ॒स्मान्ऽअ॑स्मान् । इत् । उत् । अ॒व॒ ॥

हे इन्द्र वयं यजमानास्त्वे त्वयि सचा सङ्गताः स्मः । वयं त्वा त्वामभिनोनुमः । अतिशयेनाभिष्टुभः । हे इन्द्र त्वमप्यस्मानस्मानित् सर्वानस्मानेवोदव । उत्कर्षेण रक्ष ॥ ४ ॥

इन्द्रः। वामदेवो गौतमः। गायत्री।

स न॑श्चि॒त्राभि॑रद्रिवोऽनव॒द्याभि॑रू॒तिभिः॑ ।  
अना॑धृष्टाभि॒रा ग॑हि ॥ ०५॥

सः । नः॒ । चि॒त्राभिः॑ । अ॒द्रि॒ऽवः॒ । अ॒न॒व॒द्याभिः॑ । ऊ॒तिऽभिः॑ ।  
अना॑धृष्टाभिः । आ । ग॒हि॒ ॥

हे अद्रिवो वज्रवन्निन्द्र स त्वं चित्राभिश्चायनीयाभिरनवद्याभिरनिन्दिताभिरनाधृष्टाभिः शत्रुभिरप्रधर्षितैरूतिभी रक्षणैः सहितः सस्नोऽस्माना गहि । आगच्छ ॥ ५ ॥

इन्द्रः। वामदेवो गौतमः। गायत्री।

भू॒यामो॒ षु त्वाव॑तः॒ सखा॑य इन्द्र॒ गोम॑तः ।  
युजो॒ वाजा॑य॒ घृष्व॑ये ॥ ०६॥

भू॒यामो॒ इति॑ । सु । त्वाऽव॑तः । सखा॑यः । इ॒न्द्र॒ । गोऽम॑तः ।  
युजः॑ । वाजा॑य । घृष्व॑ये ॥

हे इन्द्र त्वावतस्त्वत्सदृशस्य गोमतो गोभिर्युक्तस्य देवस्य सम्बन्धिनः सखायः स्तोतारो वयं घृष्वये महते वाजायान्नाय युजः संयुक्ताः सु सुष्ठु भूयामो । भवामैव ॥ ६ ॥

इन्द्रः। वामदेवो गौतमः। गायत्री।

त्वं ह्येक॒ ईशि॑ष॒ इन्द्र॒ वाज॑स्य॒ गोम॑तः ।  
स नो॑ यन्धि म॒हीमिष॑म् ॥ ०७॥

त्वम् । हि । एकः॑ । ईशि॑षे । इन्द्र॑ । वाज॑स्य । गोऽम॑तः ।  
सः । नः॒ । य॒न्धि॒ । म॒हीम् । इष॑म् ॥

हे इन्द्र हि यस्मात्कारणत्त्वमेक एव गोमतो गोभिर्युक्तस्य वाजस्यान्नस्येशिषे । प्रभवसि । अतः कारणात्स त्वं नोऽस्मभ्यं महीं महतीमिषमन्नं यन्तिह् । प्रयच्छ ॥ ७ ॥

इन्द्रः। वामदेवो गौतमः। गायत्री।

न त्वा॑ वरन्ते अ॒न्यथा॒ यद्दित्स॑सि स्तु॒तो म॒घम् ।  
स्तो॒तृभ्य॑ इन्द्र गिर्वणः ॥ ०८॥

न । त्वा॒ । व॒र॒न्ते॒ । अ॒न्यथा॑ । यत् । दित्स॑सि । स्तु॒तः । म॒घम् ।  
स्तो॒तृऽभ्यः॑ । इ॒न्द्र॒ । गि॒र्व॒णः॒ ॥

हे इन्द्र गिर्वणो गिरां सम्भक्तः स्तुतोऽस्माभि सम्स्तुतो यद्यदा स्तोतृभ्योऽस्मभ्यं मघं धनं दित्ससि । दातुमिच्छसि । तदा त्वा त्वामन्यथा प्रकारान्तरेण न दरन्ते । न निवारयन्ति । किन्तु सर्वेऽप्यनुकूला एव भवन्ति ॥ ८ ॥

इन्द्रः। वामदेवो गौतमः। गायत्री।

अ॒भि त्वा॒ गोत॑मा गि॒रानू॑षत॒ प्र दा॒वने॑ ।  
इन्द्र॒ वाजा॑य॒ घृष्व॑ये ॥ ०९॥

अ॒भि । त्वा॒ । गोत॑माः । गि॒रा । अनू॑षत । प्र । दा॒वने॑ ।  
इन्द्र॑ । वाजा॑य । घृष्व॑ये ॥

हे इन्द्र त्वा त्वामभि लक्षीकृत्य गोतमा एतन्नामका ऋषयो गिरा स्तुति रूपया वाचा दावने धनदानार्थं प्रानूषत । प्रकर्षेण स्तुवन्ति । घृष्वये महते वाजायान्नाय प्रस्तुवन्ति ॥ ९ ॥

इन्द्रः। वामदेवो गौतमः। गायत्री।

प्र ते॑ वोचाम वी॒र्या॒३॒॑ या म॑न्दसा॒न आरु॑जः ।  
पुरो॒ दासी॑र॒भीत्य॑ ॥ १०॥

प्र । ते॒ । वो॒चा॒म॒ । वी॒र्या॑ । याः । म॒न्द॒सा॒नः । आ । अरु॑जः ।  
पुरः॑ । दासीः॑ । अ॒भि॒ऽइत्य॑ ॥

हे इन्द्र मन्दसानः सोमेन मोदमानस्त्वं दासीः क्षेप्तुरसुरस्य स्वभूता याः पुरो यानि नगराण्यभीत्याभिगम्यारुजः । आ समन्तादभाङ्क्षीः । हे इन्द्र ते त्वदीयानि तत्रत्यानि वीर्या वीर्याणि वयं स्तोतारः प्र वोचाम । प्रकर्षेण वदाम ॥ १० ॥

इन्द्रः। वामदेवो गौतमः। गायत्री।

ता ते॑ गृणन्ति वे॒धसो॒ यानि॑ च॒कर्थ॒ पौंस्या॑ ।  
सु॒तेष्वि॑न्द्र गिर्वणः ॥ ११॥

ता । ते॒ । गृ॒ण॒न्ति॒ । वे॒धसः॑ । यानि॑ । च॒कर्थ॑ । पौंस्या॑ ।  
सु॒तेषु॑ । इ॒न्द्र॒ । गि॒र्व॒णः॒ ॥

हे इन्द्र गिर्वणो गिरां स्तुतिरूपाणां वाचां सम्भक्ता त्वं यानि पौंस्या पौंस्यानि बलानि चकर्थ । कृतवानसि । हे इन्द्र वेधसः प्राज्ञाः सुतेष्वभिषुतेषु सोमेषु ते त्वदीयानि ता तानि बलानि गृणन्ति । कीर्तयन्ति ॥ ११ ॥

इन्द्रः। वामदेवो गौतमः। गायत्री।

अवी॑वृधन्त॒ गोत॑मा॒ इन्द्र॒ त्वे स्तोम॑वाहसः ।  
ऐषु॑ धा वी॒रव॒द्यशः॑ ॥ १२॥

अवी॑वृधन्त । गोत॑माः । इन्द्र॑ । त्वे इति॑ । स्तोम॑ऽवाहसः ।  
आ । ए॒षु॒ । धाः॒ । वी॒रऽव॑त् । यशः॑ ॥

स्तोमवाहसः स्तोमानां स्तोत्राणां वोढारो गोतमा ऋषयो हे इन्द्र त्वे त्वामवीवृधन्त । स्तोत्रैर्वर्धयन्ति । त्वमेषु गोतमेषु वीरवत्पुत्रपौत्रादियुक्तं यशोऽन्नमा धाः । निधेहि ॥ १२ ॥

इन्द्रः। वामदेवो गौतमः। गायत्री।

यच्चि॒द्धि शश्व॑ता॒मसीन्द्र॒ साधा॑रण॒स्त्वम् ।  
तं त्वा॑ व॒यं ह॑वामहे ॥ १३॥

यत् । चि॒त् । हि । शश्व॑ताम् । असि॑ । इन्द्र॑ । साधा॑रणः । त्वम् ।  
तम् । त्वा॒ । व॒यम् । हा॒वा॒म॒हे॒ ॥

हे इन्द्र त्वं यच्चिद्धि यद्यपि खलु शश्वतां बहूनां सर्वेषां यजमानानां साधारणोऽसि । सामान्यो भवसि । तथापि त्वमेव त्वा त्वां वयं स्तोतारो हवामहे । आह्वयामः ॥ १३ ॥

इन्द्रः। वामदेवो गौतमः। गायत्री।

अ॒र्वा॒ची॒नो व॑सो भवा॒स्मे सु म॒त्स्वान्ध॑सः ।  
सोमा॑नामिन्द्र सोमपाः ॥ १४॥

अ॒र्वा॒ची॒नः । व॒सो॒ इति॑ । भ॒व॒ । अ॒स्मे इति॑ । सु । म॒त्स्व॒ । अन्ध॑सः ।  
सोमा॑नाम् । इ॒न्द्र॒ । सो॒म॒ऽपाः॒ ॥

हे वसो यज्ञनिवासकेन्द्र त्वमस्मे अस्मासु यजमानेष्वर्वाचीनोऽभिमुखो भव । तथा हे सोमपाः सोमानां पातरिन्द्र त्वं सोमानामन्धसोऽन्नेन सु सुष्ठु मत्स्व । माद्य ॥ १४ ॥

इन्द्रः। वामदेवो गौतमः। गायत्री।

अ॒स्माकं॑ त्वा मती॒नामा स्तोम॑ इन्द्र यच्छतु ।  
अ॒र्वागा व॑र्तया॒ हरी॑ ॥ १५॥

अ॒स्माक॑म् । त्वा॒ । म॒ती॒नाम् । आ । स्तोमः॑ । इ॒न्द्र॒ । य॒च्छ॒तु॒ ।  
अ॒र्वाक् । आ । व॒र्त॒य॒ । हरी॒ इति॑ ॥

मतीनां स्तोतॄनाम् । मन्यतेः कर्तरि क्तिच् । अस्माकं सम्बन्धि स्तोमः स्तोत्रं हे इन्द्र त्वा त्वामा यच्छतु । अस्मासु नियच्छतु । त्वमपि हरी त्वदीयावश्वावर्वागस्मदभिमुखं यथा भवति तथा आ वर्तय । परिवर्तनं कुरु ॥ १५ ॥

इन्द्रः। वामदेवो गौतमः। गायत्री।

पु॒रो॒ळाशं॑ च नो॒ घसो॑ जो॒षया॑से॒ गिर॑श्च नः ।  
व॒धू॒युरि॑व॒ योष॑णाम् ॥ १६॥

पु॒रो॒ळाश॑म् । च॒ । नः॒ । घसः॑ । जो॒षया॑से । गिरः॑ । च॒ । नः॒ ।  
व॒धू॒युःऽइ॑व । योष॑णाम् ॥

हे इन्द्र त्वं नोऽस्मदीयं पुरोळाशं च पुरोडाशरूपमन्नं च घसः । अद्धि । तथा नोऽस्मदीया गिरश्च स्तुतिरूपा वाचश्च जोषयासे । सेवस्व । तत्र दृष्टान्तः । वधूयुरिव । स्त्रीकामो यथा योषणां स्त्रीणां गिरः सेवते तद्वत् ॥ १६ ॥

इन्द्रः। वामदेवो गौतमः। गायत्री।

स॒हस्रं॒ व्यती॑नां यु॒क्ताना॒मिन्द्र॑मीमहे ।  
श॒तं सोम॑स्य खा॒र्यः॑ ॥ १७॥

स॒हस्र॑म् । व्यती॑नाम् । यु॒क्ताना॑म् । इन्द्र॑म् । ई॒म॒हे॒ ।  
श॒तम् । सोम॑स्य । खा॒र्यः॑ ॥

वयं स्तोतार इन्द्रं परमैश्वर्ययुक्तं युक्तानां शिक्षितानां व्यतीनां गमनवतामश्वानां सहस्रं सहस्रसङ्ख्याकमीमहे । यचामहे । तथा सोमस्याभिषुतसोमस्य शतं शतसङ्ख्याकाः खार्यः खारीरीमहे । अत्र मानविशेषवाचिना खारीशब्देन द्रोणकलश उपलक्ष्यते । आपरिमितद्रोणकलशान् बहून्यज्ञान्याचामह इत्यर्थः ॥ १७ ॥

इन्द्रः। वामदेवो गौतमः। गायत्री।

स॒हस्रा॑ ते श॒ता व॒यं गवा॒मा च्या॑वयामसि ।  
अ॒स्म॒त्रा राध॑ एतु ते ॥ १८॥

स॒हस्रा॑ । ते॒ । श॒ता । व॒यम् । गवा॑म् । आ । च्य॒व॒या॒म॒सि॒ ।  
अ॒स्म॒ऽत्रा । राधः॑ । ए॒तु॒ । ते॒ ॥

हे इन्द्र ते त्वदीयानि गवां सहस्रा सहस्रसङ्ख्यानि शता शतसङ्ख्याकानि चा च्यावयामसि । आच्यावयामः । अस्मदभिमुखं कुर्मः । तथास्मत्रा अस्मासु त्वदीयं राधो धनं ते त्वत्त एतु । आगच्छतु ॥ १८ ॥

इन्द्रः। वामदेवो गौतमः। गायत्री।

दश॑ ते क॒लशा॑नां॒ हिर॑ण्यानामधीमहि ।  
भू॒रि॒दा अ॑सि वृत्रहन् ॥ १९॥

दश॑ । ते॒ । क॒लशा॑नाम् । हिर॑ण्यानाम् । अ॒धी॒म॒हि॒ ।  
भू॒रि॒ऽदाः । अ॒सि॒ । वृ॒त्र॒ऽह॒न् ॥

हे इन्द्र ते त्वत्तः कलशानां कुम्भानाम् । कुम्भपरिमितानामिति यावत् । हिरण्यानां हितरमणीयानां धनानां दश दशसङ्ख्याकान्यधीमहि । धारयामः । हे वृत्रहन्वृत्राणां शत्रूणां हिम्सकेन्द्र त्वं भूरिदा असि । बहुप्रदो भवसि ॥ १९ ॥

इन्द्रः। वामदेवो गौतमः। गायत्री।

भूरि॑दा॒ भूरि॑ देहि नो॒ मा द॒भ्रं भूर्या भ॑र ।  
भूरि॒ घेदि॑न्द्र दित्ससि ॥ २०॥

भूरि॑ऽदाः । भूरि॑ । दे॒हि॒ । नः॒ । मा । द॒भ्रम् । भूरि॑ । आ । भ॒र॒ ।  
भूरि॑ । घ॒ । इत् । इ॒न्द्र॒ । दि॒त्स॒सि॒ ॥

हे इन्द्र भूरिदा बहुप्रदस्त्वं भूरि बहु धनं नोऽस्मभ्यं देहि । प्रयच्छ । किन्तु दभ्रमल्पं धनं मा प्रयच्छ । भूरि बहुलं धनमस्मभ्यमा भर । आहर । किञ्च भूरीत् अदभ्रमेव धनं दित्ससि घ । अस्मभ्यं दातुमिच्छसि खलु ॥ २० ॥

इन्द्रः। वामदेवो गौतमः। गायत्री।

भू॒रि॒दा ह्यसि॑ श्रु॒तः पु॑रु॒त्रा शू॑र वृत्रहन् ।  
आ नो॑ भजस्व॒ राध॑सि ॥ २१॥

भू॒रि॒ऽदाः । हि । असि॑ । श्रु॒तः । पु॒रु॒ऽत्रा । शू॒र॒ । वृ॒त्र॒ऽह॒न् ।  
आ । नः॒ । भ॒ज॒स्व॒ । राध॑सि ॥

हे वृत्रहन्वृत्रस्य हिंसक शूर विक्रान्तेन्द्र भूरिदा बहुप्रदस्त्वं पुरुत्रा पुरुषु बहुषु यजमानेषु श्रुतोऽसि हि । विख्यातो भवसि खलु । राधसि धने नोऽस्माना भजस्व । आ समन्ताद्भागिनः कुरु ॥ २१ ॥

इन्द्रः। वामदेवो गौतमः। गायत्री।

प्र ते॑ ब॒भ्रू वि॑चक्षण॒ शंसा॑मि गोषणो नपात् ।  
माभ्यां॒ गा अनु॑ शिश्रथः ॥ २२॥

प्र । ते॒ । ब॒भ्रू इति॑ । वि॒ऽच॒क्ष॒ण॒ । शंसा॑मि । गो॒ऽस॒नः॒ । न॒पा॒त् ।  
मा । आ॒भ्या॒म् । गाः । अनु॑ । शि॒श्र॒थः॒ ॥

हे विचक्षण प्राज्ञेन्द्र ते त्वदीयौ बभ्रू बभ्रुवर्णावश्वौ प्र शंसामि । प्रकर्षेण स्त्ॐइ । हे गोसनो गवां सनितर्हे नपात् न पातयितः स्तोतॄनविनाशयितः । किन्तु पालयितरित्यर्थः । हे इन्द्र त्वमाभ्यां त्वदीयाभ्यामश्वाभ्यां गा अनु अस्मदीया गा लक्षीकृत्य मा शिश्रथः । विनष्टा मा कार्षीः । गावोऽश्वदर्शनाद्विश्लिष्यन्ते । तन्मा भूदित्यर्थः ॥ २२ ॥

इन्द्राश्वौ। वामदेवो गौतमः। गायत्री।

क॒नी॒न॒केव॑ विद्र॒धे नवे॑ द्रुप॒दे अ॑र्भ॒के ।  
ब॒भ्रू यामे॑षु शोभेते ॥ २३॥

क॒नी॒न॒काऽइ॑व । वि॒द्र॒धे । नवे॑ । द्रु॒ऽप॒दे । अ॒र्भ॒के ।  
ब॒भ्रू इति॑ । यामे॑षु । शो॒भे॒ते॒ इति॑ ॥

विद्रधे विदृढ्त् व्यूढे नवे नवजाएऽर्भकेऽल्पके द्रुपदे द्रुमाख्यस्थाने स्थिते कनीनकेव कमनीये शालभञ्चिके इव हे इन्द्र बभ्रू बभ्रुवर्णौ त्वदीयावश्वौ यामेषु यज्ञेषु शोभेते । कान्तियुक्तौ भवतः । कनीनके कन्यके । कन्या कमनीया भवति क्वेयं नेतव्येति वा कमनेनानीयत इति वा कनतेर्वा स्यात्कान्ति कर्मण इत्यादि निरुक्तं ॥ ४-१५ ॥ २३ ॥

इन्द्राश्वौ। वामदेवो गौतमः। गायत्री।

अरं॑ म उ॒स्रया॒म्णेऽर॒मनु॑स्रयाम्णे ।  
ब॒भ्रू यामे॑ष्व॒स्रिधा॑ ॥ २४॥

अर॑म् । मे॒ । उ॒स्रऽया॑म्ने । अर॑म् । अनु॑स्रऽयाम्ने ।  
ब॒भ्रू इति॑ । यामे॑षु । अ॒स्रिधा॑ ॥

हे इन्द्र अस्रिधास्रिधावहिंसकौ बभ्रू बभ्रुवर्णौ त्वदीयावश्वौ यामेषु गमनेषु प्राप्तेषु सत्सूस्रयाम्णे । उस्राभ्यामनडुड्भ्त्यां युक्तेन रथेन यातीत्युस्रयामा । तस्मै मे मह्यमरमलं पर्याप्तकारिणौ भवताम् । अनुस्रयाम्णे पद्भ्यामेव गच्छते मह्यमरं पर्याप्तकारिणौ भवतां ॥ २४ ॥वेदार्थस्य प्रकाशेन तमे हार्दं निवारयन् । पुमार्थांश्चतुरो देयाद्विद्यातीर्थमहेश्वरः ॥