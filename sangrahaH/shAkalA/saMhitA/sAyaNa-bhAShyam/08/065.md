+++
title = "०६५"

+++


इन्द्रः। प्रगाथः काण्वः। गायत्री।

यदि॑न्द्र॒ प्रागपा॒गुद॒ङ्न्य॑ग्वा हू॒यसे॒ नृभिः॑ ।  
आ या॑हि॒ तूय॑मा॒शुभिः॑ ॥ ०१॥

यत् । इ॒न्द्र॒ । प्राक् । अपा॑क् । उद॑क् । न्य॑क् । वा॒ । हू॒यसे॑ । नृऽभिः॑ ।  
आ । या॒हि॒ । तूय॑म् । आ॒शुऽभिः॑ ॥

हे इन्द्र त्वं नृभिः कर्मनेतृभिः अस्मदीयैः अध्वर्य्वादिभिः प्राग्वा अपाग्वा उदग्वान्यग्वा यतः कुतश्चिद्धूयसे अतस्तूयं तूर्णमाशुभिराशुगामिभिरश्वै- रायाह्यागच्छ ॥ १ ॥

इन्द्रः। प्रगाथः काण्वः। गायत्री।

यद्वा॑ प्र॒स्रव॑णे दि॒वो मा॒दया॑से॒ स्व॑र्णरे ।  
यद्वा॑ समु॒द्रे अन्ध॑सः ॥ ०२॥

यत् । वा॒ । प्र॒ऽस्रव॑णे । दि॒वः । मा॒दया॑से । स्वः॑ऽनरे ।  
यत् । वा॒ । स॒मु॒द्रे । अन्ध॑सः ॥

यद्वा अथवा दिवो द्युलोकस्य प्रस्रवणे अमृतनिस्पन्दने स्थाने मादयासे माद्यसि यद्वा स्वर्णरे स्वर्गनयनेवा भूलोके अन्यस्य यागदेशे माद्यसि । यद्वा अन्धसः अन्धोन्नं तेन तत्कारणमुदकं लक्ष्यते तस्य समुद्रे समुन्दनापादनभूतेन्तरिक्षे माद्यसि तत्रतत्र वर्तमानमपि हुवइत्युत्तरत्र सम्बन्धः ॥ २ ॥

इन्द्रः। प्रगाथः काण्वः। गायत्री।

आ त्वा॑ गी॒र्भिर्म॒हामु॒रुं हु॒वे गामि॑व॒ भोज॑से ।  
इन्द्र॒ सोम॑स्य पी॒तये॑ ॥ ०३॥

आ । त्वा॒ । गीः॒ऽभिः । म॒हाम् । उ॒रुम् । हु॒वे । गाम्ऽइ॑व । भोज॑से ।  
इन्द्र॑ । सोम॑स्य । पी॒तये॑ ॥

हे इन्द्र त्वा त्वां गीर्भिः स्तुतिभिः आहुवे आह्वयामि कीदृशं त्वां महां महान्तं उरुं प्रभूतं किमर्थं सोमस्यपीतये पानाय । आह्वाने दृष्टान्तः-भोजसे भोगाय गामिव ॥ ३ ॥

इन्द्रः। प्रगाथः काण्वः। गायत्री।

आ त॑ इन्द्र महि॒मानं॒ हर॑यो देव ते॒ महः॑ ।  
रथे॑ वहन्तु॒ बिभ्र॑तः ॥ ०४॥

आ । ते॒ । इ॒न्द्र॒ । म॒हि॒मान॑म् । हर॑यः । दे॒व॒ । ते॒ । महः॑ ।  
रथे॑ । व॒ह॒न्तु॒ । बिभ्र॑तः ॥

हे इन्द्र ते तव महिमानं माहात्म्यं रथे बिभ्रतो धारयन्तो हरयोश्वा आवहन्तु । तथा हे देव ते महस्तेजोरथे बिभ्रतः अश्वा आवहन्तु । अत्र महिम्नो महसश्च पृथगावहनासंभवात् ताभ्यां विशिष्टं वहन्त्वित्यर्थः । अथवा महिमानं बिभ्रतस्ते त्वां रथेवहन्तु महोबिभ्रतश्च त्वां वहन्त्विति योज्यम् ॥ ४ ॥

इन्द्रः। प्रगाथः काण्वः। गायत्री।

इन्द्र॑ गृणी॒ष उ॑ स्तु॒षे म॒हाँ उ॒ग्र ई॑शान॒कृत् ।  
एहि॑ नः सु॒तं पिब॑ ॥ ०५॥

इन्द्र॑ । गृ॒णी॒षे । ऊं॒ इति॑ । स्तु॒षे । म॒हान् । उ॒ग्रः । ई॒शा॒न॒ऽकृत् ।  
आ । इ॒हि॒ । नः॒ । सु॒तम् । पिब॑ ॥

हे इन्द्र त्वं गृणीषे उच्यसे इदं देहीदङ्कुर्वि ति । तथा स्तुषेउ स्तूयसे च । उइति चार्थे । कादृशस्त्वं महान् गुणैः प्रवृद्धः उग्रउद्गूर्णबलः ईशानकृत् ऎश्वर्यकर्ता तादृशस्त्वं एत्द्यागच्छ आगत्यच नः सुतं सोमं पिब ॥ ५ ॥

इन्द्रः। प्रगाथः काण्वः। गायत्री।

सु॒ताव॑न्तस्त्वा व॒यं प्रय॑स्वन्तो हवामहे ।  
इ॒दं नो॑ ब॒र्हिरा॒सदे॑ ॥ ०६॥

सु॒तऽव॑न्तः । त्वा॒ । व॒यम् । प्रय॑स्वन्तः । ह॒वा॒म॒हे॒ ।  
इ॒दम् । नः॒ । ब॒र्हिः । आ॒ऽसदे॑ ॥

सुतावन्तोभिषुतसोमवन्तः प्रयस्वन्तश्चरुपुरोडाशाद्यन्नवन्तश्च वयं त्वा त्वां हवामहे आह्वयामः किमर्थं इदं नोस्मदीयं बर्हिर्बर्हिषि यज्ञे बर्हिषिवा आसदे आसादनाय ॥ ६ ॥

इन्द्रः। प्रगाथः काण्वः। गायत्री।

यच्चि॒द्धि शश्व॑ता॒मसीन्द्र॒ साधा॑रण॒स्त्वम् ।  
तं त्वा॑ व॒यं ह॑वामहे ॥ ०७॥

यत् । चि॒त् । हि । शश्व॑ताम् । असि॑ । इन्द्र॑ । साधा॑रणः । त्वम् ।  
तम् । त्वा॒ । व॒यम् । ह॒वा॒म॒हे॒ ॥

हे इन्द्र त्वं यच्चिद्धि यस्मात्खलु शश्वतां बहूनां यजमानानां साधारणोसि । चिदितिपूरणः । हीतिप्रसिद्धौ । तं तादृशं साधारणं त्वा त्वां वयं हवा- महे आह्वयामः । इतरेभ्यः पूर्वमिति भावः ॥ ७ ॥ प्रातःसवने इदन्तेसोम्यमिति होतुः प्रस्थितयाज्या । सूत्रितञ्च-इदन्तेसोम्यंमधु मित्रंवयंहवामहइति ।

इन्द्रः। प्रगाथः काण्वः। गायत्री।

इ॒दं ते॑ सो॒म्यं मध्वधु॑क्ष॒न्नद्रि॑भि॒र्नरः॑ ।  
जु॒षा॒ण इ॑न्द्र॒ तत्पि॑ब ॥ ०८॥

इ॒दम् । ते॒ । सो॒म्यम् । मधु॑ । अधु॑क्षन् । अद्रि॑ऽभिः । नरः॑ ।  
जु॒षा॒णः । इ॒न्द्र॒ । तत् । पि॒ब॒ ॥

हे इन्द्र ते त्वदर्थमिदं सोम्यं सोमसम्बन्धि मधु अधुक्षत् अद्रिभिः ग्रावभिरभिषवसाधनैर्नरोस्मदीयाअध्वर्य्वादयः । हे इन्द्र तन्मधु जुषाणः प्रीयमा- णः पिब ॥ ८ ॥

इन्द्रः। प्रगाथः काण्वः। गायत्री।

विश्वाँ॑ अ॒र्यो वि॑प॒श्चितोऽति॑ ख्य॒स्तूय॒मा ग॑हि ।  
अ॒स्मे धे॑हि॒ श्रवो॑ बृ॒हत् ॥ ०९॥

विश्वा॑न् । अ॒र्यः । वि॒पः॒ऽचितः॑ । अति॑ । ख्यः॒ । तूय॑म् । आ । ग॒हि॒ ।  
अ॒स्मे इति॑ । धे॒हि॒ । श्रवः॑ । बृ॒हत् ॥

हे इन्द्र अर्यः स्वामी त्वं विश्वान्विपश्चितः स्तोतॄन् अतिख्यः अतिक्रम्य पश्य । तदर्थं तूयं क्षिप्रमागहि आगत्य चास्मेस्मासु बृहच्छ्रवोन्नं यशोवा धेहि ॥ ९ ॥

इन्द्रः। प्रगाथः काण्वः। गायत्री।

दा॒ता मे॒ पृष॑तीनां॒ राजा॑ हिरण्य॒वीना॑म् ।  
मा दे॑वा म॒घवा॑ रिषत् ॥ १०॥

दा॒ता । मे॒ । पृष॑तीनाम् । राजा॑ । हि॒र॒ण्य॒ऽवीना॑म् ।  
मा । दे॒वाः॒ । म॒घऽवा॑ । रि॒ष॒त् ॥

हिरण्यवीनां हिरण्यवीतानां पृषतीनां राजा इन्द्रोमे दाता भवतु । हे देवाः मघवा इन्द्रोनारिषत् रिष्टोमाभवतु ॥ १० ॥

इन्द्रः। प्रगाथः काण्वः। गायत्री।

स॒हस्रे॒ पृष॑तीना॒मधि॑ श्च॒न्द्रं बृ॒हत्पृ॒थु ।  
शु॒क्रं हिर॑ण्य॒मा द॑दे ॥ ११॥

स॒हस्रे॑ । पृष॑तीनाम् । अधि॑ । च॒न्द्रम् । बृ॒हत् । पृ॒थु ।  
शु॒क्रम् । हिर॑ण्यम् । आ । द॒दे॒ ॥

अहं पृषतीनां गवां सहस्रे अधि उपरि धारितं बृहत् महत् पृथु विस्तृतं चन्द्रं आह्लादकं शुक्रं निर्मलं हिरण्यं आददे स्वीकरोमि इन्द्रोणानीतम् ॥ ११ ॥

इन्द्रः। प्रगाथः काण्वः। गायत्री।

नपा॑तो दु॒र्गह॑स्य मे स॒हस्रे॑ण सु॒राध॑सः ।  
श्रवो॑ दे॒वेष्व॑क्रत ॥ १२॥

नपा॑तः । दुः॒ऽगह॑स्य । मे॒ । स॒हस्रे॑ण । सु॒ऽराध॑सः ।  
श्रवः॑ । दे॒वेषु॑ । अ॒क्र॒त॒ ॥

नपातः अरक्षितस्य दुर्गहस्य दुःखं गाहमानस्य मे मम सम्बन्धिनोजनाः सहस्रेण अपरिमितेनेन्द्रदत्तेन गवादिधनेन सुराधसः सुधनाः सन्तोदेवेषु प्रीतेषु इन्द्रः प्रीतइत्यर्थः श्रवोन्नं यशोवा अक्रत अलभन्तेत्यर्थः ॥ १२ ॥तरोभिर्वइति पञ्चदशर्चं सप्तमं सूक्तं प्रगाथपुत्रस्य कलेरार्षं प्रथमातृतीयाद्ययुजोबृहत्यः द्वितीयाचतुर्थ्यादियुजः सतोबृहत्यः पञ्चदशीत्वनुष्टुप् । तथाचानुक्रमणिका-तरोभिःपञ्चोना कलिः प्रागाथः प्रागाथमन्त्यानुष्टुबिति । महाव्रतेनिष्केवल्ये बार्हततृचाशीतावेतत्सूक्तम् । तथाच पञ्चमारण्य- केसूत्रितम्-तरोभिर्वोविदद्वसुमित्युत्तमामुद्धरेदिति । अग्निष्टोमेच्छावाकशस्त्रे प्रगाथः स्तोत्रियः । तथाचसूत्रितम्-तरोभिर्वोविदद्वसुं तरणिरित्सिषा- सतीति प्रगाथौ स्तोत्रियानुरूपाविति । चातुर्विंशिकेहन्ययमेवप्रगाथः स्तोत्रियः । सूत्रितंच-तरोभिर्वोविदद्वसुं तरणिरित्सिषासतीति ।