+++
title = "०७५"

+++


अग्निः। विरूपः। गायत्री।

यु॒क्ष्वा हि दे॑व॒हूत॑माँ॒ अश्वाँ॑ अग्ने र॒थीरि॑व ।  
नि होता॑ पू॒र्व्यः स॑दः ॥ ०१॥

यु॒क्ष्व । हि । दे॒व॒ऽहूत॑मान् । अश्वा॑न् । अ॒ग्ने॒ । र॒थीःऽइ॑व ।  
नि । होता॑ । पू॒र्व्यः । स॒दः॒ ॥

हे अग्ने देवहूतमान् देवानामाह्वातृतमानश्वान् युश्व योजय । रथे रथीरिव यथा रथी स्वाश्वानिष्टदेशगमनाय योजयति तद्वत् । तथा कृत्वा होता त्वं पूर्व्यो मुख्यः सन् निषदः उपविशच । हिपूरणः ॥ १ ॥

अग्निः। विरूपः। गायत्री।

उ॒त नो॑ देव दे॒वाँ अच्छा॑ वोचो वि॒दुष्ट॑रः ।  
श्रद्विश्वा॒ वार्या॑ कृधि ॥ ०२॥

उ॒त । नः॒ । दे॒व॒ । दे॒वान् । अच्छ॑ । वो॒चः॒ । वि॒दुःऽत॑रः ।  
श्रत् । विश्वा॑ । वार्या॑ । कृ॒धि॒ ॥

हे देवाग्ने उतापिच नोस्मान् देवानच्छावोचोभिब्रूयाः सम्यगनुष्ठितवन्तइति । तथा विदुष्टरो विद्वत्तमान्वोचः । तथा कृत्वा विश्वा सर्वाणि वार्या वरणीयानि धनानि देवसम्बन्धीनि श्रत् सत्यानि कृधि कुरु अस्माकम् । अथवास्मदीयानि सर्वाणि वरणीयानि हवींषि श्रत् सत्यानि कुरु देवान् प्रापयेत्यर्थः ॥ २ ॥

अग्निः। विरूपः। गायत्री।

त्वं ह॒ यद्य॑विष्ठ्य॒ सह॑सः सूनवाहुत ।  
ऋ॒तावा॑ य॒ज्ञियो॒ भुवः॑ ॥ ०३॥

त्वम् । ह॒ । यत् । य॒वि॒ष्ठ्य॒ । सह॑सः । सू॒नो॒ इति॑ । आ॒ऽहु॒त॒ ।  
ऋ॒तऽवा॑ । य॒ज्ञियः॑ । भुवः॑ ॥

हे अग्ने यविष्ठ्य युवतम सहसः सूनो बलस्यपुत्र आहुत सर्वतोहुत आहुतोवात्वँ यद्यदा ह खलु ऋतावा सत्यवान् यज्ञियो यज्ञार्हश्च भुवो भवसि सदा वार्याणि श्रत्कुर्विति संबन्धः ॥ ३ ॥ दर्शपूर्णमासयोराग्नेयस्यायमग्निरिति वैकल्पिकीयाज्या । सूत्रितंच-अयमग्निः सहस्रिणइति वेदंविष्णुर्विचक्रमइति ।

अग्निः। विरूपः। गायत्री।

अ॒यम॒ग्निः स॑ह॒स्रिणो॒ वाज॑स्य श॒तिन॒स्पतिः॑ ।  
मू॒र्धा क॒वी र॑यी॒णाम् ॥ ०४॥

अ॒यम् । अ॒ग्निः । स॒ह॒स्रिणः॑ । वाज॑स्य । श॒तिनः॑ । पतिः॑ ।  
मू॒र्धा । क॒विः । र॒यी॒णाम् ॥

अयमग्निः शतिनः सहस्रिणश्च उक्तसङ्ख्योपेतस्य वाजस्यान्नस्य पतिः स्वामी मूर्धा शिरोवदुन्नतः श्रेष्ठः कविर्मेधावी रयीणां धनानामपि पतिरिति- शेषः तदुभयंप्रयच्छत्वित्यर्थः ॥ ४ ॥

अग्निः। विरूपः। गायत्री।

तं ने॒मिमृ॒भवो॑ य॒था न॑मस्व॒ सहू॑तिभिः ।  
नेदी॑यो य॒ज्ञम॑ङ्गिरः ॥ ०५॥

तम् । ने॒मिम् । ऋ॒भवः॑ । य॒था॒ । आ । न॒म॒स्व॒ । सहू॑तिऽभिः ।  
नेदी॑यः । य॒ज्ञम् । अ॒ङ्गि॒रः॒ ॥

हे अङ्गिरः त्वं सहूतिभिः समानाह्वानैरन्यैःदेवैः सह नेदीयोन्तिकतमं तं यज्ञं आनमस्व आनमय ऋभवोनेमिं रथमिव ॥ ५ ॥

अग्निः। विरूपः। गायत्री।

तस्मै॑ नू॒नम॒भिद्य॑वे वा॒चा वि॑रूप॒ नित्य॑या ।  
वृष्णे॑ चोदस्व सुष्टु॒तिम् ॥ ०६॥

तस्मै॑ । नू॒नम् । अ॒भिऽद्य॑वे । वा॒चा । वि॒ऽरू॒प॒ । नित्य॑या ।  
वृष्णे॑ । चो॒द॒स्व॒ । सु॒ऽस्तु॒तिम् ॥

हे विरूप नानारूपैतन्नामक महर्षे त्वं तस्मै प्रसिद्धायाभिद्यवेभिगततृप्तये वृष्णे वर्षकायाग्नये नित्यया उत्पत्तिरहितया वाचा मन्त्ररूपया सुष्टुतिं नूनमिदानीं चोदस्व स्तुहि इत्येवमृषिः स्वात्मानं ब्रवीति । यजमानोवा होतारं विरूपं ॥ ६ ॥

अग्निः। विरूपः। गायत्री।

कमु॑ ष्विदस्य॒ सेन॑या॒ग्नेरपा॑कचक्षसः ।  
प॒णिं गोषु॑ स्तरामहे ॥ ०७॥

कम् । ऊं॒ इति॑ । स्वि॒त् । अ॒स्य॒ । सेन॑या । अ॒ग्नेः । अपा॑कऽचक्षसः ।  
प॒णिम् । गोषु॑ । स्त॒रा॒म॒हे॒ ॥

अस्याग्नेरपाकचक्षसः अनल्पचक्षसोग्नेः सेनया ज्वालारूपया गोषु निवित्तेषु कमुष्वित् कङ्खलु पणिं स्तरामहे । स्तरणं हिंसनमिदानीं बलिन- मभिभवामेत्यर्थः ॥ ७ ॥

अग्निः। विरूपः। गायत्री।

मा नो॑ दे॒वानां॒ विशः॑ प्रस्ना॒तीरि॑वो॒स्राः ।  
कृ॒शं न हा॑सु॒रघ्न्याः॑ ॥ ०८॥

मा । नः॒ । दे॒वाना॑म् । विशः॑ । प्र॒स्ना॒तीःऽइ॑व । उ॒स्राः ।  
कृ॒शम् । न । हा॒सुः॒ । अघ्न्याः॑ ॥

देवानां सर्वेषां विशः प्रजाभूतान् परिचारकान् नोस्मान्माहासीदग्निः मापरित्यजतु । प्रस्नातीरुस्राइव पयः क्षरन्तीर्गावइव ता यथा नमुंचन्ति उभयमपि नपरित्यजत्वित्यर्थः । किमिव कृशं अल्पं स्ववत्सं अघ्न्यागावो यथा नहासुर्नपरित्यजन्ति तद्वत् ॥ ८ ॥

अग्निः। विरूपः। गायत्री।

मा नः॑ समस्य दू॒ढ्य१॑ः॒ परि॑द्वेषसो अंह॒तिः ।  
ऊ॒र्मिर्न नाव॒मा व॑धीत् ॥ ०९॥

मा । नः॒ । स॒म॒स्य॒ । दुः॒ऽध्यः॑ । परि॑ऽद्वेषसः । अं॒ह॒तिः ।  
ऊ॒र्मिः । न । नाव॑म् । आ । व॒धी॒त् ॥

समस्य सर्वस्य परिद्वेषसः परितोद्विषतोदुर्ध्यः पापबुद्धेरंहतिर्हननं नः अस्मान्माआवधीत् माहिंस्यात् । नावमूर्मिर्न समुद्रतरङ्गइव स यथा तां पीडयति तद्वन्मावधीदित्यर्थः । अत्र मानः सर्वस्य दुर्धियः इत्यादिनिरुक्तं द्रष्टव्यं ॥ ९ ॥

अग्निः। विरूपः। गायत्री।

नम॑स्ते अग्न॒ ओज॑से गृ॒णन्ति॑ देव कृ॒ष्टयः॑ ।  
अमै॑र॒मित्र॑मर्दय ॥ १०॥

नमः॑ । ते॒ । अ॒ग्ने॒ । ओज॑से । गृ॒णन्ति॑ । दे॒व॒ । कृ॒ष्टयः॑ ।  
अमैः॑ । अ॒मित्र॑म् । अ॒र्द॒य॒ ॥

हे अग्ने देव ते तुभ्यं नमोगृणन्ति नमस्कारशब्दमुच्चारयन्ति । किमर्थमोजसे बलाय । के कृष्टयोमनुष्यायजमानाः अतोहमपि गृणामीत्यर्थः । तथा अमैर्बलैः अमित्रं शत्रुं अर्दय नाशय ॥ १० ॥ ग्राम्येणाग्निना वैतानिकस्य संसर्गे अग्नये संवर्गायेष्टिः कार्या । तत्र कुवित्सुनइत्यनुवाक्या मानोअस्मिन्निति याज्या । सूत्रितं च-कुवित्सुनोगविष्ट- ये मानोअस्मिन्महाधनइति ।

अग्निः। विरूपः। गायत्री।

कु॒वित्सु नो॒ गवि॑ष्ट॒येऽग्ने॑ सं॒वेषि॑षो र॒यिम् ।  
उरु॑कृदु॒रु ण॑स्कृधि ॥ ११॥

कु॒वित् । सु । नः॒ । गोऽइ॑ष्टये । अग्ने॑ । स॒म्ऽवेषि॑षः । र॒यिम् ।  
उरु॑ऽकृत् । उ॒रु । नः॒ । कृ॒धि॒ ॥

हे अग्ने त्वं नोस्माकं गविष्टये गवामेशणाय कुविद्वहु रयिं धनं संवेषिषः संप्रापय उरुकृत् त्वं नोस्मान् उरु कृधि कुरु ॥ ११ ॥

अग्निः। विरूपः। गायत्री।

मा नो॑ अ॒स्मिन्म॑हाध॒ने परा॑ वर्ग्भार॒भृद्य॑था ।  
सं॒वर्गं॒ सं र॒यिं ज॑य ॥ १२॥

मा । नः॒ । अ॒स्मिन् । म॒हा॒ऽध॒ने । परा॑ । व॒र्क् । भा॒र॒ऽभृत् । य॒था॒ ।  
स॒म्ऽवर्ग॑म् । सम् । र॒यिम् । ज॒य॒ ॥

नोस्मानस्मिन्महाधने सङ्ग्रामे मापरावर्क् मापरित्याक्षीः भारभृद्यथा भारवाही यथा भारमन्ते परित्यजति तद्वत् संवर्गं शत्रुभ्यः सहाच्छिद्यमानं रयिं धनं संजयास्मदर्थम् ॥ १२ ॥

अग्निः। विरूपः। गायत्री।

अ॒न्यम॒स्मद्भि॒या इ॒यमग्ने॒ सिष॑क्तु दु॒च्छुना॑ ।  
वर्धा॑ नो॒ अम॑व॒च्छवः॑ ॥ १३॥

अ॒न्यम् । अ॒स्मत् । भि॒यै । इ॒यम् । अग्ने॑ । सिस॑क्तु । दु॒च्छुना॑ ।  
वर्ध॑ । नः॒ । अम॑ऽवत् । शवः॑ ॥

हे अग्ने त्वदीयेयं दुच्छुना बाधकसंहतिरस्मदन्यं अस्तोतारं भियै भयाय सिषक्तु सेवताम् । त्वंच नोस्माकं अमवद्वलोपेतं शवोवेगं वर्ध वर्धय सङ्ग्रामे ॥ १३ ॥

अग्निः। विरूपः। गायत्री।

यस्याजु॑षन्नम॒स्विनः॒ शमी॒मदु॑र्मखस्य वा ।  
तं घेद॒ग्निर्वृ॒धाव॑ति ॥ १४॥

यस्य॑ । अजु॑षत् । न॒म॒स्विनः॑ । शमी॑म् । अदुः॑ऽमखस्य । वा॒ ।  
तम् । घ॒ । इत् । अ॒ग्निः । वृ॒धा । अ॒व॒ति॒ ॥

यस्य नमस्विनो नमस्कारवतो अदुर्मखस्य वा अदुष्टयागस्य वा शमीं कर्म अजुषदसेवत । तं घेत् तमेव यजमानं सङ्ग्रामे अग्निर्वृधावति विशेषेण गच्छति अतो नमोयुक्ता अदुर्मखाश्च भवामेति भावः ॥ १४ ॥

अग्निः। विरूपः। गायत्री।

पर॑स्या॒ अधि॑ सं॒वतोऽव॑राँ अ॒भ्या त॑र ।  
यत्रा॒हमस्मि॒ ताँ अ॑व ॥ १५॥

पर॑स्याः । अधि॑ । स॒म्ऽवतः॑ । अव॑रान् । अ॒भि । आ । त॒र॒ ।  
यत्र॑ । अ॒हम् । अस्मि॑ । तान् । अ॒व॒ ॥

हे अग्ने परस्याअन्यायाः संवतः सेनायाः अवरानन्यानस्मदीयान् अभि अभिमुखं आसर्वतस्तर तारय वैरिसेना अस्मद्भटैः पराभावयेत्यर्थः । यत्र येषु अस्मदीयपरिजनमध्ये अहमस्मि स्वामी तानव रक्ष ॥ १५ ॥

अग्निः। विरूपः। गायत्री।

वि॒द्मा हि ते॑ पु॒रा व॒यमग्ने॑ पि॒तुर्यथाव॑सः ।  
अधा॑ ते सु॒म्नमी॑महे ॥ १६॥

वि॒द्म । हि । ते॒ । पु॒रा । व॒यम् । अग्ने॑ । पि॒तुः । यथा॑ । अव॑सः ।  
अध॑ । ते॒ । सु॒म्नम् । ई॒म॒हे॒ ॥

हे अग्ने पितुः पालकस्य ते तवावसो वोरक्षणं पुरा यथा तथेदानीमपीति विद्म वयं जानीमः । अधाथ ते तव सुम्रं सुखमीमहे याचामहे । अथवा पितुर्यथेतिदृष्टान्तः-पितुः पालनं पुत्रो यथा वेत्तितथेत्यर्थः ॥ १६ ॥इमन्नुमायिनमिति द्वादशर्चं षष्ठं सूक्तं कुरुसुतिर्नाम काण्वऋषिः गायत्रीछदः इन्द्रोदेवता । तथाचानुक्रान्तं-इमन्नुद्वादशकुरुसुतिः काण्वइति । व्यूढे दशरात्रे चतुर्थेहनि मरुत्वतीयेआद्यस्तृचः सूत्रितंच-इमन्नुमायिनंहुवे त्यमुवःसत्रासाहमिति ।