+++
title = "०१४"

+++


इन्द्रः। गोषूक्त्यश्वसूक्तिनौ काण्वायनौ। गायत्री।

यदि॑न्द्रा॒हं यथा॒ त्वमीशी॑य॒ वस्व॒ एक॒ इत् ।  
स्तो॒ता मे॒ गोष॑खा स्यात् ॥ ०१॥

यत् । इ॒न्द्र॒ । अ॒हम् । यथा॑ । त्वम् । ईशी॑य । वस्वः॑ । एकः॑ । इत् ।  
स्तो॒ता । मे॒ । गोऽस॑खा । स्या॒त् ॥

हे इन्द्र यथा त्वं एकैअत् एकएव केवलं वस्वोवसुनोधनस्य ईशिषे एवमपि यद्यदि अहं ईशीय ऎश्वर्ययुक्तःस्याम् तदानीं मे मम स्तोता गोसाखा स्यात् गोभिः सहितोभवेत् ईश्वरस्य तव स्तोता कुतोहेतोः गोः सहितोन भवेत् अपितु भवेदित्यभिप्रायः ॥ १ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

शिक्षे॑यमस्मै॒ दित्से॑यं॒ शची॑पते मनी॒षिणे॑ ।  
यद॒हं गोप॑तिः॒ स्याम् ॥ ०२॥

शिक्षे॑यम् । अ॒स्मै॒ । दित्से॑यम् । शची॑ऽपते । म॒नी॒षिणे॑ ।  
यत् । अ॒हम् । गोऽप॑तिः । स्या॒म् ॥

हे शचीपते शक्तिमन्निन्द्र अस्मै मनीषिणे मनसईशित्रे स्तोत्रे दित्सेयं दातुमिच्छेयम् तदनन्तरं शिक्षेयं प्रार्थितं धनं दद्यां च । यद्यदि अहं गोपतिः गवामधिपतिः स्यां भवेयम् त्वत्मसादादितिशेषः ॥ २ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

धे॒नुष्ट॑ इन्द्र सू॒नृता॒ यज॑मानाय सुन्व॒ते ।  
गामश्वं॑ पि॒प्युषी॑ दुहे ॥ ०३॥

धे॒नुः । ते॒ । इ॒न्द्र॒ । सू॒नृता॑ । यज॑मानाय । सु॒न्व॒ते ।  
गाम् । अश्व॑म् । पि॒प्युषी॑ । दु॒हे॒ ॥

हे इन्द्र ते तव सूनृता स्तुतिरूपा वाग्धेनुः दोग्ध्री गौर्भूत्वा सुचते सोमाभिषवं कुर्वते यजमानाय गामश्वं च उपलक्षणमेतत् गवाश्चादिकं सर्वम- भिलषितं दुहे दुग्धे । किङ्कुर्वती पिप्युषी तमेव प्रवर्धयित्री ॥ ३ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

न ते॑ व॒र्तास्ति॒ राध॑स॒ इन्द्र॑ दे॒वो न मर्त्यः॑ ।  
यद्दित्स॑सि स्तु॒तो म॒घम् ॥ ०४॥

न । ते॒ । व॒र्ता । अ॒स्ति॒ । राध॑सः । इन्द्र॑ । दे॒वः । न । मर्त्यः॑ ।  
यत् । दित्स॑सि । स्तु॒तः । म॒घम् ॥

हे इन्द्र ते तव राधसोधनस्य स्तोतृभ्योदातव्यस्य वर्ता निवारकोदेवोनास्ति नविद्यते । न मर्त्यः मनुष्योपि निवारकोनास्ति । स्तुतः स्तोतृभिः प्रख्यापितगुणः सन् यन्मत्द्यं मघं मंहनीयं धनं दित्ससि त्वं दातुमिच्छसि ॥ ४ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

य॒ज्ञ इन्द्र॑मवर्धय॒द्यद्भूमिं॒ व्यव॑र्तयत् ।  
च॒क्रा॒ण ओ॑प॒शं दि॒वि ॥ ०५॥

य॒ज्ञः । इन्द्र॑म् । अ॒व॒र्ध॒य॒त् । यत् । भूमि॑म् । वि । अव॑र्तयत् ।  
च॒क्रा॒णः । ओ॒प॒शम् । दि॒वि ॥

यज्ञोयजमानैरनुष्ठीयमानोयागः इन्द्रं देवमवर्धयत् श्रूयतेहि-इन्द्रइदंहविरजुषतावीवृधतमहोज्ययोकृतेति । सइन्द्रोयद्यस्मान्द्रूमिं पृथिवीं व्यव- र्तयत् वृष्टचादिप्रदानेन विशेषेण वर्तमानामकरोत् । किङ्कुर्वन् दिव्यन्तरिक्षे मेघं ओपशं उपेत्यशयानं चक्राणः कुर्वन् यद्वा आत्मनि समवेतोवीर्यवि- शेषओपशः तमन्तरिक्षेकुर्वन् ॥ ५ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

वा॒वृ॒धा॒नस्य॑ ते व॒यं विश्वा॒ धना॑नि जि॒ग्युषः॑ ।  
ऊ॒तिमि॒न्द्रा वृ॑णीमहे ॥ ०६॥

व॒वृ॒धा॒नस्य॑ । ते॒ । व॒यम् । विश्वा॑ । धना॑नि । जि॒ग्युषः॑ ।  
ऊ॒तिम् । इ॒न्द्र॒ । आ । वृ॒णी॒म॒हे॒ ॥

हे इन्द्र वावृधानस्य वर्धमानस्य विश्वा विश्वानि सर्वाणि धनानि शत्रुसंबन्धीनि जिग्युषोजितवतस्ते तव ऊतिं रक्षां वयमावृणीमहे आभिमुख्येन- संभजामहे ॥ ६ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

व्य१॒॑न्तरि॑क्षमतिर॒न्मदे॒ सोम॑स्य रोच॒ना ।  
इन्द्रो॒ यदभि॑नद्व॒लम् ॥ ०७॥

वि । अ॒न्तरि॑क्षम् । अ॒ति॒र॒त् । मदे॑ । सोम॑स्य । रो॒च॒ना ।  
इन्द्रः॑ । यत् । अभि॑नत् । व॒लम् ॥

सोमस्यपानेन मदे हर्षे सति रोचना रोचमानमन्तरिक्षं अयमिन्द्रोव्यतिरत् व्यवर्धयत् यत् यस्मात्कारणात् वलं आवृत्य स्थितमसुरं मेघं वा अभिनत् व्यदारयत् ॥ ७ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

उद्गा आ॑ज॒दङ्गि॑रोभ्य आ॒विष्कृ॒ण्वन्गुहा॑ स॒तीः ।  
अ॒र्वाञ्चं॑ नुनुदे व॒लम् ॥ ०८॥

उत् । गाः । आ॒ज॒त् । अङ्गि॑रःऽभ्यः । आ॒विः । कृ॒ण्वन् । गुहा॑ । स॒तीः ।  
अ॒र्वाञ्च॑म् । नु॒नु॒दे॒ । व॒लम् ॥

अङ्गिरोभ्यऋषिभ्यः वलानुचरैः पणिभिरपहृतागाः उदाजत् उदगमयत् किङ्कुर्वन् गुहा गुहायां बिले सतीः विद्यमानाः यथा नदृश्यन्ते तथा पणिभिर्गूढाः ता गाः आविष्कृण्वन् प्रकाशयन् अपिच पणीनां अधिपतिं वलमसुरमपि अर्वाञ्चमधोमुखं नुनुदे प्रेरितवान् ॥ ८ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

इन्द्रे॑ण रोच॒ना दि॒वो दृ॒ळ्हानि॑ दृंहि॒तानि॑ च ।  
स्थि॒राणि॒ न प॑रा॒णुदे॑ ॥ ०९॥

इन्द्रे॑ण । रो॒च॒ना । दि॒वः । दृ॒ळ्हानि॑ । दृं॒हि॒तानि॑ । च॒ ।  
स्थि॒राणि॑ । न । प॒रा॒ऽनुदे॑ ॥

दिवोद्युलोकस्य संबन्धीनि सोचना रोचमानानि देवगृहात्मकानि नक्षत्राणि इन्द्रण दृष्ठानि दृढावयवानि बलवन्ति कृतानि दृंहितानि च दृढीकृ- तानि यथा एकत्रनैश्चल्येनावतिष्ठन्ते तथाकृतानीत्यर्थः । यद्वा वृह दृहि वृहि वृद्धौ दृंहितानि वर्धितानिचेत्यर्थः । अपिच स्थिराणि स्थास्नूनि दृढानि तानि न पराणुदे परानोदनीयानि नभवन्ति न केनापि स्थानात्प्रच्यावयितुं शक्यानीत्यर्थः नुदप्रेरणे अस्मात्कृत्यार्थइति केन्प्रत्ययः ॥ ९ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

अ॒पामू॒र्मिर्मद॑न्निव॒ स्तोम॑ इन्द्राजिरायते ।  
वि ते॒ मदा॑ अराजिषुः ॥ १०॥

अ॒पाम् । ऊ॒र्मिः । मद॑न्ऽइव । स्तोमः॑ । इ॒न्द्र॒ । अ॒जि॒र॒ऽय॒ते॒ ।  
वि । ते॒ । मदाः॑ । अ॒रा॒जि॒षुः॒ ॥

अपां समुद्राणामूर्मिस्तरङ्गः मदन्निव यथा माद्यन् उपर्युपरिजायते हे इन्द्र स्तोमस्त्वदीयं स्तोत्रं तथा अजिरायते अजिरः क्षिप्रगामी सइवाच- रति । अपिच ते त्वदीया मदाः स्तोत्रजन्याः सोमपानजन्याश्च विअराजिषुः विशेषेण राजन्ते दीप्यन्ते ॥ १० ॥

इन्द्रः। गोषूक्त्यश्वसूक्तिनौ काण्वायनौ। गायत्री।

त्वं हि स्तो॑म॒वर्ध॑न॒ इन्द्रास्यु॑क्थ॒वर्ध॑नः ।  
स्तो॒तॄ॒णामु॒त भ॑द्र॒कृत् ॥ ११॥

त्वम् । हि । स्तो॒म॒ऽवर्ध॑नः । इन्द्र॑ । असि॑ । उ॒क्थ॒ऽवर्ध॑नः ।  
स्तो॒तॄ॒णाम् । उ॒त । भ॒द्र॒ऽकृत् ॥

हे इन्द्र त्वं हि त्वं खलु स्तोमवर्धनः स्तोमेन त्रिवृत्पञ्चदशादिना वर्धनीयोसि तथा उक्थवर्धनः उक्थैः शस्त्रैर्वर्धनीयश्च त्वमेवासि । उतापिच स्तोतृणामस्माकं भद्रकृत् भद्रस्य कल्याणस्य फलस्य कर्तापि त्वमेवासि ॥ ११ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

इन्द्र॒मित्के॒शिना॒ हरी॑ सोम॒पेया॑य वक्षतः ।  
उप॑ य॒ज्ञं सु॒राध॑सम् ॥ १२॥

इन्द्र॑म् । इत् । के॒शिना॑ । हरी॒ इति॑ । सो॒म॒ऽपेया॑य । व॒क्ष॒तः॒ ।  
उप॑ । य॒ज्ञम् । सु॒ऽराध॑सम् ॥

केशिना केशिनौ मूर्धजानि लोमानि केशास्तद्वन्तौ हरी अश्वौ सुराधसं शोभनधनं इन्द्रमित् इन्द्रमेव यज्ञमुपास्मद्यज्ञं प्रति सोमपेयाय सोमपा- नार्थं वक्षतः वहतां यद्वा यज्ञं यष्टव्यमिन्द्रं उपवहताम् ॥ १२ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

अ॒पां फेने॑न॒ नमु॑चेः॒ शिर॑ इ॒न्द्रोद॑वर्तयः ।  
विश्वा॒ यदज॑यः॒ स्पृधः॑ ॥ १३॥

अ॒पाम् । फेने॑न । नमु॑चेः । शिरः॑ । इ॒न्द्र॒ । उत् । अ॒व॒र्त॒यः॒ ।  
विश्वाः॑ । यत् । अज॑यः । स्पृधः॑ ॥

पुरा किलेन्द्रोसुरान् जित्वा न मुचिमसुरं ग्रहीतुं न शशाक सच युध्यमानस्तेनासुरेण जगृहे सच गृहीतमिन्द्रमेवमवोचत् त्वां विसृजामि रात्रा- वह्निच शुष्केणार्द्रेण चायुधेन यदि मां माहिंसीरिति । सइन्द्रस्तेनविसृष्टः सन् अहोरात्रयोः सन्धौ शुष्कार्द्रविलक्षणेन फेनेन तस्यशिरश्चिच्छेद अय- मर्थोस्यां प्रतिपाद्यते-हे इन्द्र अपां फेनेन वज्त्रीभूतेन नमुचेरसुरस्य शिरः उदवर्तयः शरीरादुद्गतमवर्तयः अच्छेत्सीरित्यर्थः । कदेतिचेत् यद्यदा विश्वाः सर्वाः स्पृधः स्पर्धमानाः आसुरीः सेनाः अजयः जितवानसि ॥ १३ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

मा॒याभि॑रु॒त्सिसृ॑प्सत॒ इन्द्र॒ द्यामा॒रुरु॑क्षतः ।  
अव॒ दस्यूँ॑रधूनुथाः ॥ १४॥

मा॒याभिः॑ । उ॒त्ऽसिसृ॑प्सतः । इन्द्र॑ । द्याम् । आ॒ऽरुरु॑क्षतः ।  
अव॑ । दस्यू॑न् । अ॒धू॒नु॒थाः॒ ॥

हे इन्द्र मायाभिः उत्सिसृप्सतः सर्वत्र प्रसरतः द्यां आरुरुक्षतः द्युलोकं आरोहतः दस्युन् श्त्रून् उपक्षेप्तृन् अवाधूनुथाः अवाड्मखं प्रेरितवानसि ॥ १४ ॥

इन्द्रः। गोषूक्त्यश्वसूक्तिनौ काण्वायनौ। गायत्री।

अ॒सु॒न्वामि॑न्द्र सं॒सदं॒ विषू॑चीं॒ व्य॑नाशयः ।  
सो॒म॒पा उत्त॑रो॒ भव॑न् ॥ १५॥

अ॒सु॒न्वाम् । इ॒न्द्र॒ । स॒म्ऽसद॑म् । विषू॑चीम् । वि । अ॒ना॒श॒यः॒ ।  
सो॒म॒ऽपाः । उत्ऽत॑रः । भव॑न् ॥

हे इन्द्र त्वं सोमपाः सोमस्य पाता भूत्वा उत्तरः उत्कृष्टतरोभवन् असुन्वां सोमाभिषवहीनां संसदं जनसंहतिं विषूचीं परस्परविरोधेन विषु नाना गन्त्रीं व्यनाशयः विशेषेण नाशयसि ॥ १५ ॥तम्वभीति त्रयोदशर्चं तृतीयं सूक्तं औष्णिहमैन्द्रं पूर्वोक्तावेवऋषी तथाचानुक्रम्यते-तम्वभिसप्तोनौष्णिहमिति । महाव्रते निष्केवल्ये औष्णिह- तृचाशीतावुत्तमावर्जमेतत्सूक्तम् सूत्र्यतेहि-तम्वभिप्रगायतेत्युत्तमामुद्धरतीति । आभिप्लविकेषूक्थ्येषु तृतोयसवने ब्रह्मशस्त्रे आद्यस्तृचोवैकल्पिको- नुरूपः सूत्रितञ्च-तम्वभिप्रगायतवयमुत्वामपूर्व्येति ।