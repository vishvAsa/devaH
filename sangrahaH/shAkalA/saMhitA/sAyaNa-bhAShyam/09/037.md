+++
title = "०३७"

+++


पवमानः सोमः। रहूगणः। गायत्री।

स सु॒तः पी॒तये॒ वृषा॒ सोमः॑ प॒वित्रे॑ अर्षति ।  
वि॒घ्नन्रक्षां॑सि देव॒युः ॥ ०१॥

सः । सु॒तः । पी॒तये॑ । वृषा॑ । सोमः॑ । प॒वित्रे॑ । अ॒र्ष॒ति॒ ।  
वि॒ऽघ्नन् । रक्षां॑सि । दे॒व॒ऽयुः ॥

सः सोमः पीतये इन्द्रादिपानाय सुतोभिषुतो वृषा वर्षणः सन् पवित्रे अर्षति गच्छति । किङ्कुर्वन् रक्षांसि विघ्नन् देवयुर्देवकामः सइत्यन्वयः ॥ १ ॥

पवमानः सोमः। रहूगणः। गायत्री।

स प॒वित्रे॑ विचक्ष॒णो हरि॑रर्षति धर्ण॒सिः ।  
अ॒भि योनिं॒ कनि॑क्रदत् ॥ ०२॥

सः । प॒वित्रे॑ । वि॒ऽच॒क्ष॒णः । हरिः॑ । अ॒र्ष॒ति॒ । ध॒र्ण॒सिः ।  
अ॒भि । योनि॑म् । कनि॑क्रदत् ॥

ससोमो विचक्षणः पश्यतिकर्म एतत् सर्वस्यद्रष्टा हरिर्हरितवर्णः सोमो धर्णसिः सर्वस्य धारकः पवित्रे अर्षति गच्छति पश्चात् कनिक्रदत् शब्दङ्कुर्वन् योनिं स्थानं द्रोणकलशमभि गच्छति ॥ २ ॥

पवमानः सोमः। रहूगणः। गायत्री।

स वा॒जी रो॑च॒ना दि॒वः पव॑मानो॒ वि धा॑वति ।  
र॒क्षो॒हा वार॑म॒व्यय॑म् ॥ ०३॥

सः । वा॒जी । रो॒च॒ना । दि॒वः । पव॑मानः । वि । धा॒व॒ति॒ ।  
र॒क्षः॒ऽहा । वार॑म् । अ॒व्यय॑म् ॥

सवाजी वेजनवानश्वस्थानीयोदिवः स्वर्गस्य रोचना रोचकः पवमानः पूयमानो विधावति । कीदृशः रक्षोहा रक्षोहन्ता अव्ययं वारं दशापवित्र- मतीत्य च धावति ॥ ३ ॥

पवमानः सोमः। रहूगणः। गायत्री।

स त्रि॒तस्याधि॒ सान॑वि॒ पव॑मानो अरोचयत् ।  
जा॒मिभिः॒ सूर्यं॑ स॒ह ॥ ०४॥

सः । त्रि॒तस्य॑ । अधि॑ । सान॑वि । पव॑मानः । अ॒रो॒च॒य॒त् ।  
जा॒मिऽभिः॑ । सूर्य॑म् । स॒ह ॥

ससोमस्त्रितस्य महर्षेः अधिसानवि समुच्छ्रिते यज्ञे । अधीति सप्तम्यर्थानुवादी । पवमानः पूयमानः जामिभिः प्रव्रुद्धैः बन्धुभूतैर्वा स्वतेजोभिः सह सहितःसन् सूर्यमरोचयत् प्रकाशितवान् ॥ ४ ॥

पवमानः सोमः। रहूगणः। गायत्री।

स वृ॑त्र॒हा वृषा॑ सु॒तो व॑रिवो॒विददा॑भ्यः ।  
सोमो॒ वाज॑मिवासरत् ॥ ०५॥

सः । वृ॒त्र॒ऽहा । वृषा॑ । सु॒तः । व॒रि॒वः॒ऽवित् । अदा॑भ्यः ।  
सोमः॑ । वाज॑म्ऽइव । अ॒स॒र॒त् ॥

सवृत्रहा वृषा वर्षकः सुतोभिषुतो वरिवोवित् यष्टुर्धनस्यलंभकः अदाभ्यः आ दातृभ्योन्यैरदंभनीयः सोमो वाजमिव सङ्ग्राममश्वइवासरत् गच्छति कलशं ॥ ५ ॥

पवमानः सोमः। रहूगणः। गायत्री।

स दे॒वः क॒विने॑षि॒तो॒३॒॑ऽभि द्रोणा॑नि धावति ।  
इन्दु॒रिन्द्रा॑य मं॒हना॑ ॥ ०६॥

सः । दे॒वः । क॒विना॑ । इ॒षि॒तः । अ॒भि । द्रोणा॑नि । धा॒व॒ति॒ ।  
इन्दुः॑ । इन्द्रा॑य । मं॒हना॑ ॥

ससोमो देवइन्दुः क्लिद्यमानः कविना क्रान्तप्रज्ञेन अध्वर्युणा इषितः प्रेरितःसन् द्रोणानि द्रोणकलशानभिधावति अभिगच्छति । किमर्थं इन्द्रा- येन्द्रार्थं मंहना महान् सइति समन्वयः ॥ ६ ॥एषइति षळृचं चतुर्दशंसूक्तं ऋष्याद्याः पूर्ववत् । एषउस्यत्रितइत्यनुक्रान्तम् । गतोविनियोगः ।