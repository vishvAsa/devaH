+++
title = "०३५"

+++


पवमानः सोमः। प्रभूवसुः। गायत्री।

आ नः॑ पवस्व॒ धार॑या॒ पव॑मान र॒यिं पृ॒थुम् ।  
यया॒ ज्योति॑र्वि॒दासि॑ नः ॥ ०१॥

आ । नः॒ । प॒व॒स्व॒ । धार॑या । पव॑मान । र॒यिम् । पृ॒थुम् ।  
यया॑ । ज्योतिः॑ । वि॒दासि॑ । नः॒ ॥

हे पवमानसोम त्वं धारया नोस्माकं आपवस्व सर्वतः क्षर । किं रयिं धनं पृथुं विस्तीर्णं यया धारया ज्योतिर्द्योतमानं यज्ञं स्वर्गवा विदासि लंभयसि नोस्माकं ॥ १ ॥

पवमानः सोमः। प्रभूवसुः। गायत्री।

इन्दो॑ समुद्रमीङ्खय॒ पव॑स्व विश्वमेजय ।  
रा॒यो ध॒र्ता न॒ ओज॑सा ॥ ०२॥

इन्दो॒ इति॑ । स॒मु॒द्र॒म्ऽई॒ङ्ख॒य॒ । पव॑स्व । वि॒श्व॒म्ऽए॒ज॒य॒ ।  
रा॒यः । ध॒र्ता । नः॒ । ओज॑सा ॥

हे इन्दो सोम हे समुद्रमीङ्खय समुद्रमित्युदकनाम ईखयतिर्गतिकर्मा उदकमेरक तथा हे विश्वमेजय विश्वस्य सर्वस्यास्मच्छत्रोः कंपयितः सोम त्वं ओजसा त्वदीयेन बलेन नोस्मभ्यं रायो धनस्य धर्ता धारकः पवस्व भवेत्यर्थः । अत्र यद्यप्युदकप्रेरणसर्वशत्रुकंपने संबोधनान्तर्गतत्वादुद्देश्यगते तथापि यजमानस्यापेक्षितेइति रायो धर्तृत्ववदाशास्ये अधिगन्तव्ये ॥ २ ॥

पवमानः सोमः। प्रभूवसुः। गायत्री।

त्वया॑ वी॒रेण॑ वीरवो॒ऽभि ष्या॑म पृतन्य॒तः ।  
क्षरा॑ णो अ॒भि वार्य॑म् ॥ ०३॥

त्वया॑ । वी॒रेण॑ । वी॒र॒ऽवः॒ । अ॒भि । स्या॒म॒ । पृ॒त॒न्य॒तः ।  
क्षर॑ । नः॒ । अ॒भि । वार्य॑म् ॥

हे वीरवो वीरवन् सोम वीरेण त्वया साधनेन पृतन्यतः सङ्ग्राममिच्छतः शत्रूनभिष्याम अभिभवेम अतोनोस्माकं वार्यं वरणीयं धनमभिक्षर अभि- गमयेत्यर्थः । अथवा वरणीयं सोमाख्यं धनं क्षर पवस्व ॥ ३ ॥

पवमानः सोमः। प्रभूवसुः। गायत्री।

प्र वाज॒मिन्दु॑रिष्यति॒ सिषा॑सन्वाज॒सा ऋषिः॑ ।  
व्र॒ता वि॑दा॒न आयु॑धा ॥ ०४॥

प्र । वाज॑म् । इन्दुः॑ । इ॒ष्य॒ति॒ । सिसा॑सन् । वा॒ज॒ऽसाः । ऋषिः॑ ।  
व्र॒ता । वि॒दा॒नः । आयु॑धा ॥

सोमः वाजमन्नं प्रेष्यति प्रेरयति यजमानेभ्यः । किङ्कुर्वन् सिषासन् यजमानान् संभक्तुमिच्छन् ईदृशइन्दर्वाजसाः अन्नस्य दाता ऋषिः सर्वस्यद्रष्टा व्रता व्रतानि कर्माणि आयुधानि च विदानोजानन् ॥ ४ ॥

पवमानः सोमः। प्रभूवसुः। गायत्री।

तं गी॒र्भिर्वा॑चमीङ्ख॒यं पु॑ना॒नं वा॑सयामसि ।  
सोमं॒ जन॑स्य॒ गोप॑तिम् ॥ ०५॥

तम् । गीः॒ऽभिः । वा॒च॒म्ऽई॒ङ्ख॒यम् । पु॒ना॒नम् । वा॒स॒या॒म॒सि॒ ।  
सोम॑म् । जन॑स्य । गोऽप॑तिम् ॥

तं सोमं गीर्भिः स्तुतिभिः स्तौमीतिशेषः । किंच वाचमीङ्खयं वाचःप्रेरयितारं पुनानं पूयमानं तं सोमं वासयामसि वासयामः श्रयणद्रव्यैः । कीदृशं सोमं जनस्य गोपतिं गवां पालकं यद्वैकमेववाक्यं उक्तविशेषणविशिष्टं सोमं स्तुतिभिर्वासयामइति । माधवस्तु-वाचमितिपृथक्पदं तिङन्तङ्कृत्वा वाक्यद्वयं चकार ॥ ५ ॥

पवमानः सोमः। प्रभूवसुः। गायत्री।

विश्वो॒ यस्य॑ व्र॒ते जनो॑ दा॒धार॒ धर्म॑ण॒स्पतेः॑ ।  
पु॒ना॒नस्य॑ प्र॒भूव॑सोः ॥ ०६॥

विश्वः॑ । यस्य॑ । व्र॒ते । जनः॑ । दा॒धार॑ । धर्म॑णः । पतेः॑ ।  
पु॒ना॒नस्य॑ । प्र॒भुऽव॑सोः ॥

वश्वः सर्वोजनो मनुष्यो यजमानः यस्य सोमस्य व्रते कर्मणि दाधार धारयति मनइतिशेषः । कीदृशस्य यस्य धर्मणः कर्मणः पतेः पालकस्य पुनानस्य पूयमानस्य प्रभूवसोः प्रभूतधनस्य ॥ ६ ॥असर्जीतिषळृचं द्वादशं सूक्तं ऋष्याद्याः पूर्ववत् । असर्जीत्यनुक्रान्तम् । गतोविनियोगः ।