+++
title = "०१३"

+++


पवमानः सोमः। असितः काश्यपो देवलो वा। गायत्री।

सोमः॑ पुना॒नो अ॑र्षति स॒हस्र॑धारो॒ अत्य॑विः ।  
वा॒योरिन्द्र॑स्य निष्कृ॒तम् ॥ ०१॥

सोमः॑ । पु॒ना॒नः । अ॒र्ष॒ति॒ । स॒हस्र॑ऽधारः । अति॑ऽअविः ।  
वा॒योः । इन्द्र॑स्य । निः॒ऽकृ॒तम् ॥

यस्यनिःश्वसितंवेदा योवेदेभ्योखिलंजगत् । निर्ममे तमहं वन्दे विद्यातीर्थमहेश्वरम् ॥ १ ॥षष्ठस्य सप्तमोध्यायः सङ्ग्रहात्संप्रदर्शितः । अथाष्टमःसुमतिना सङ्गमेनप्रदर्श्यते ॥ २ ॥तत्र सोमःपुनानइति नवर्चं त्रयोदशं सूक्तं असितोदेवलोवाऋषिः सोमोदेवता । पवमानगुणः सोमोविज्ञेयः काश्यपावृषी । इतिविद्यादनुक्तेपि लाघवायादृह्ळच्युतात् ॥ १ ॥ सोमइत्यानुक्रान्तम् । गतोविनियोगः ।अयं पुनानः पावकः सोमः अर्षति गच्छति । कीदृशोयं पवमानः सहस्रधारः अपरिमितधारः । अत्यविः अत्राविशब्देन तल्लोमान्युच्यन्ते अविलो- मभिर्निष्पादितं दशापवित्रमित्यर्थः । तदतिक्रम्य गच्छतीति अत्यविः । किमर्थं वायोरिन्द्रस्य च पानायेतिशेषः । किं प्रति निष्कृतं निरित्येष समित्येतस्मिन्नर्थे । संस्कृतं पात्रं प्रति ॥ १ ॥

पवमानः सोमः। असितः काश्यपो देवलो वा। गायत्री।

पव॑मानमवस्यवो॒ विप्र॑म॒भि प्र गा॑यत ।  
सु॒ष्वा॒णं दे॒ववी॑तये ॥ ०२॥

पव॑मानम् । अ॒व॒स्य॒वः॒ । विप्र॑म् । अ॒भि । प्र । गा॒य॒त॒ ।  
सु॒ष्वा॒णम् । दे॒वऽवी॑तये ॥

हे अवस्यवो रक्षणकामा उद्गात्रादयो यूयं पवमानं शोधकं विप्रंविशेषेण देवानांप्रीणयितारं विप्रवच्छुद्धंवा । अथवा विप्रइति मेधाविनाम । मेधाविनं देववीतये देवपानाय सुष्वाणं सूयमानं अभिप्रगायत आभिमुख्येन प्रकर्षेण स्तुत ॥ २ ॥

पवमानः सोमः। असितः काश्यपो देवलो वा। गायत्री।

पव॑न्ते॒ वाज॑सातये॒ सोमाः॑ स॒हस्र॑पाजसः ।  
गृ॒णा॒ना दे॒ववी॑तये ॥ ०३॥

पव॑न्ते । वाज॑ऽसातये । सोमाः॑ । स॒हस्र॑ऽपाजसः ।  
गृ॒णा॒नाः । दे॒वऽवी॑तये ॥

पवन्ते क्षरन्ते सोमाः । किमर्थं वाजसातये अन्नस्यलाभाय । कीदृशाः सहस्रमाजसो बहुलाः पातॄणां बलप्रदाइत्यर्थः । गृणानाः कर्मणिकर्तृप्रत्ययः स्तूयमानाः । पुनः किमर्थं देववीतये देवानां वीतिर्गतिः प्राप्तिर्भक्षणंवा यस्मिन् सदेववीतिर्यज्ञः तदर्थं यज्ञसिद्धिः साक्षात् प्रयोजनं तद्वारा वाजलाभइति ॥ ३ ॥

पवमानः सोमः। असितः काश्यपो देवलो वा। गायत्री।

उ॒त नो॒ वाज॑सातये॒ पव॑स्व बृह॒तीरिषः॑ ।  
द्यु॒मदि॑न्दो सु॒वीर्य॑म् ॥ ०४॥

उ॒त । नः॒ । वाज॑ऽसातये । पव॑स्व । बृ॒ह॒तीः । इषः॑ ।  
द्यु॒ऽमत् । इ॒न्दो॒ इति॑ । सु॒ऽवीर्य॑म् ॥

उतापिच नोस्माकं वाजसातये अन्नलाभाय हे इन्दो सोम बृहतीरिषः महतीरसधाराः द्युमत् दीप्तिमत् सुवीर्यं शोभनसामर्थ्यंच पवस्व क्षर । शोभनसामर्थ्योपेताधाराः पवस्वेत्यर्थः । अथवा वाजसातये सङ्ग्रामाय बृहतीरिषो द्युमत्सुवीर्यं संपादयितुं पवस्वेति योज्यम् ॥ ४ ॥

पवमानः सोमः। असितः काश्यपो देवलो वा। गायत्री।

ते नः॑ सह॒स्रिणं॑ र॒यिं पव॑न्ता॒मा सु॒वीर्य॑म् ।  
सु॒वा॒ना दे॒वास॒ इन्द॑वः ॥ ०५॥

ते । नः॒ । स॒ह॒स्रिण॑म् । र॒यिम् । पव॑न्ताम् । आ । सु॒ऽवीर्य॑म् ।  
सु॒वा॒नाः । दे॒वासः॑ । इन्द॑वः ॥

ते इन्दवः सोमाः नोस्माकं सहस्रिणं सहस्रसङ्ख्योपेतं रयिं धनं सुवीर्यंचापवन्ताम् । कीदृशास्ते सुवानाः सूयमानाः देवासोद्योतनादिगुणकाः ॥ ५ ॥

पवमानः सोमः। असितः काश्यपो देवलो वा। गायत्री।

अत्या॑ हिया॒ना न हे॒तृभि॒रसृ॑ग्रं॒ वाज॑सातये ।  
वि वार॒मव्य॑मा॒शवः॑ ॥ ०६॥

अत्याः॑ । हि॒या॒नाः । न । हे॒तृऽभिः॑ । असृ॑ग्रम् । वाज॑ऽसातये ।  
वि । वार॑म् । अव्य॑म् । आ॒शवः॑ ॥

वाजसातये सङ्ग्रामाय हियानाः प्रेर्यमाणाः अत्यान अश्वाइव ते यथा प्रेरकैः प्रेर्यमाणाः सङ्ग्रामाय शीघ्रं धावन्ति तद्वत् हेतृभिः प्रेरकैः प्रेर्यमाणाः आशवः शीघ्रगामिनः सोमाः वाजसातये अन्नलाभाय अव्यं वारं दशापवित्रं व्यसृग्रं व्यतिसृज्यन्ते ॥ ६ ॥

पवमानः सोमः। असितः काश्यपो देवलो वा। गायत्री।

वा॒श्रा अ॑र्ष॒न्तीन्द॑वो॒ऽभि व॒त्सं न धे॒नवः॑ ।  
द॒ध॒न्वि॒रे गभ॑स्त्योः ॥ ०७॥

वा॒श्राः । अ॒र्ष॒न्ति॒ । इन्द॑वः । अ॒भि । व॒त्सम् । न । धे॒नवः॑ ।  
द॒ध॒न्वि॒रे । गभ॑स्त्योः ॥

वाश्राः शब्दयन्तः इन्दवः सोमाः अभ्यर्षन्ति अभिगच्छन्ति पात्रंप्रति । वाश्राः शब्दकारिण्योधेनवोन ता यथा शब्दयन्त्योवत्सं प्रत्यागच्छन्ति तद्वत् तएव गभस्त्योर्बाह्वोः दधन्विरे ध्रियते च ॥ ७ ॥

पवमानः सोमः। असितः काश्यपो देवलो वा। गायत्री।

जुष्ट॒ इन्द्रा॑य मत्स॒रः पव॑मान॒ कनि॑क्रदत् ।  
विश्वा॒ अप॒ द्विषो॑ जहि ॥ ०८॥

जुष्टः॑ । इन्द्रा॑य । म॒त्स॒रः । पव॑मान । कनि॑क्रदत् ।  
विश्वाः॑ । अप॑ । द्विषः॑ । ज॒हि॒ ॥

इन्द्राय जुष्टः पर्याप्तोमत्सरः सोमोभवतीतिशेषः । मत्सरः सोमोमन्दतेस्तृप्तिकर्मणइति निरुक्तम् । हे पवमान त्वं कनिक्रदत् शब्दयन् विश्वाद्विषः सर्वानस्माकं द्वेष्टृनपजहि ॥ ८ ॥

पवमानः सोमः। असितः काश्यपो देवलो वा। गायत्री।

अ॒प॒घ्नन्तो॒ अरा॑व्णः॒ पव॑मानाः स्व॒र्दृशः॑ ।  
योना॑वृ॒तस्य॑ सीदत ॥ ०९॥

अ॒प॒ऽघ्नन्तः॑ । अरा॑व्णः । पव॑मानाः । स्वः॒ऽदृशः॑ ।  
योनौ॑ । ऋ॒तस्य॑ । सी॒द॒त॒ ॥

हे पवमानाः अराव्णः अदानान् अयजमानान् अपघ्नन्तोहिंसन्तः स्वर्दृशः सर्वत्रद्रष्टारश्च यूयं ऋतस्ययोनौ यज्ञस्यस्थाने सीदत । अथवा सोमपानार्थं उक्तलक्षणादेवा ऋतस्ययोनौ सीदतेति योज्यम् ॥ ९ ॥परिप्रेत्यष्टर्चं चतुर्दशं सूक्तं ऋष्यादिपुर्ववत् । परिप्राष्टावित्यनुक्रान्तम् । गतोविनियोगः ।