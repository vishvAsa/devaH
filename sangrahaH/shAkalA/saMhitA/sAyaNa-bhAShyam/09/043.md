+++
title = "०४३"

+++


पवमानः सोमः। मेध्यातिथिः। गायत्री।

यो अत्य॑ इव मृ॒ज्यते॒ गोभि॒र्मदा॑य हर्य॒तः ।  
तं गी॒र्भिर्वा॑सयामसि ॥ ०१॥

यः । अत्यः॑ऽइव । मृ॒ज्यते॑ । गोभिः॑ । मदा॑य । ह॒र्य॒तः ।  
तम् । गीः॒ऽभिः । वा॒स॒या॒म॒सि॒ ॥

यः सोमः अत्यइव अतनशीलोश्वइव गोभिर्वस्तीवरीभिराद्भिर्गोविकारैः पयाआदिभिर्वा मृज्यते मिश्र्यते किमर्थं मदाय देवानाम् । कीदृशोयः हर्यतः कान्तः तं सोमं गीर्भिः स्तुतिभिर्वासयामसि वासयामः ॥ १ ॥

पवमानः सोमः। मेध्यातिथिः। गायत्री।

तं नो॒ विश्वा॑ अव॒स्युवो॒ गिरः॑ शुम्भन्ति पू॒र्वथा॑ ।  
इन्दु॒मिन्द्रा॑य पी॒तये॑ ॥ ०२॥

तम् । नः॒ । विश्वाः॑ । अ॒व॒स्युवः॑ । गिरः॑ । शु॒म्भ॒न्ति॒ । पू॒र्वऽथा॑ ।  
इन्दु॑म् । इन्द्रा॑य । पी॒तये॑ ॥

तमिन्दुं सोमं नोस्माकं विश्वाः सर्वाअवस्युवः अवोरक्षणं तदिच्छन्त्योगिरः स्तुतयः पूर्वथा पूर्वमिव पूर्वं यथा तथैवेदानीमपि शुंभन्ति दीपयन्ति किमर्थमिन्द्रायेन्द्रस्य पीतये पानाय ॥ २ ॥

पवमानः सोमः। मेध्यातिथिः। गायत्री।

पु॒ना॒नो या॑ति हर्य॒तः सोमो॑ गी॒र्भिः परि॑ष्कृतः ।  
विप्र॑स्य॒ मेध्या॑तिथेः ॥ ०३॥

पु॒ना॒नः । या॒ति॒ । ह॒र्य॒तः । सोमः॑ । गीः॒ऽभिः । परि॑ऽकृतः ।  
विप्र॑स्य । मेध्य॑ऽअतिथेः ॥

पुनानः पूयमानोहर्यतः कमनीयः सोमोगीर्भिः परिष्कृतः स्तुतिभिरलङ्कृतोयाति कलशंप्रति । किमर्थं विप्रस्य मेधाविनो मेध्यातिथेर्ममयागार्थं यद्वा ममगीर्भिरिति संबन्धः ॥ ३ ॥

पवमानः सोमः। मेध्यातिथिः। गायत्री।

पव॑मान वि॒दा र॒यिम॒स्मभ्यं॑ सोम सु॒श्रिय॑म् ।  
इन्दो॑ स॒हस्र॑वर्चसम् ॥ ०४॥

पव॑मान । वि॒दाः । र॒यिम् । अ॒स्मभ्य॑म् । सो॒म॒ । सु॒ऽश्रिय॑म् ।  
इन्दो॒ इति॑ । स॒हस्र॑ऽवर्चसम् ॥

हे पवमानसोम इन्दोस्मभ्यं सुश्रियं शोभनया श्रिया युक्तं सहस्रवर्चसं बहुदीप्तिं रयिं धनं विदाः देहीत्यर्थः ॥ ४ ॥

पवमानः सोमः। मेध्यातिथिः। गायत्री।

इन्दु॒रत्यो॒ न वा॑ज॒सृत्कनि॑क्रन्ति प॒वित्र॒ आ ।  
यदक्षा॒रति॑ देव॒युः ॥ ०५॥

इन्दुः॑ । अत्यः॑ । न । वा॒ज॒ऽसृत् । कनि॑क्रन्ति । प॒वित्रे॑ । आ ।  
यत् । अक्षाः॑ । अति॑ । दे॒व॒ऽयुः ॥

यः इन्द्रुः वाजसृत् सङ्ग्रामसरणः अत्योन अश्वइव पवित्र आ पवित्रे कनिक्रन्ति शब्दं करोति यद्यदा अक्षाः क्षरति । क्षरसंचलने इत्यस्माच्छान्दसे लुङि तिपि सिच् बहुलंछन्दसीतीडभावः इडभावश्च रात्सस्येतिसलोपः । देवयुर्देवकामः सन् तदा अतिशब्दं करोति ॥ ५ ॥

पवमानः सोमः। मेध्यातिथिः। गायत्री।

पव॑स्व॒ वाज॑सातये॒ विप्र॑स्य गृण॒तो वृ॒धे ।  
सोम॒ रास्व॑ सु॒वीर्य॑म् ॥ ०६॥

पव॑स्व । वाज॑ऽसातये । विप्र॑स्य । गृ॒ण॒तः । वृ॒धे ।  
सोम॑ । रास्व॑ । सु॒ऽवीर्य॑म् ॥

हे सोम पवस्व क्षर । किमर्थं वाजसातयेन्नस्य लाभाय । तथा गृणतः स्तुवतो विप्रस्य मम मेध्यातिथेर्वृधे वर्धनायच हे सोम सुवीर्यं शोभनवीर्यो- पेतं पुत्रंच रास्व देहीति ॥ ६ ॥वेदार्थस्यप्रकाशेन तमोहार्दन्निवारयन् । पुमर्थांश्चतुरोदेयाद्विद्यातीर्थमहेश्वरः ॥ १ ॥इतिश्रीमद्राजाधिराजपरमेश्वरवैदिकमार्गप्रवर्तकश्रीवीरबुक्कभूपालसाम्राज्यधुरन्धरेण सायणाचार्येण विरचिते माधवीये वेदार्थप्रकाशे ऋक् संहिताभाष्ये षष्ठाष्टकेष्टमोध्यायः ॥ ८ ॥ ॥ इतिषष्ठोष्टकः समाप्तः ॥ ६ ॥