+++
title = "००३"

+++


पवमानः सोमः। शुनःशेपः। गायत्री।

ए॒ष दे॒वो अम॑र्त्यः पर्ण॒वीरि॑व दीयति ।  
अ॒भि द्रोणा॑न्या॒सद॑म् ॥ ०१॥

ए॒षः । दे॒वः । अम॑र्त्यः । प॒र्ण॒वीःऽइ॑व । दी॒य॒ति॒ ।  
अ॒भि । द्रोणा॑नि । आ॒ऽसद॑म् ॥

एषदेवइति दशर्चं तृतीयं सूक्तं आजीगर्तेः शुनःशेपस्यार्षं गायत्रं पवमानसोमदेवताकम् । अनुक्रान्तंच-एषशुनःशेपइति । उक्तोविनियोगः ।देवोद्योतमानः अमर्त्योमरणरहितः एषसोमो द्रोणानि द्रोणकलशानि अभि अभिलक्ष्य आसदं आसदनार्थं पर्णवीरिव यथा पक्षी तथा वेगेन दीयति गच्छति ॥ १ ॥

पवमानः सोमः। शुनःशेपः। गायत्री।

ए॒ष दे॒वो वि॒पा कृ॒तोऽति॒ ह्वरां॑सि धावति ।  
पव॑मानो॒ अदा॑भ्यः ॥ ०२॥

ए॒षः । दे॒वः । वि॒पा । कृ॒तः । अति॑ । ह्वरां॑सि । धा॒व॒ति॒ ।  
पव॑मानः । अदा॑भ्यः ॥

विपा अङ्गुल्या । विपः कक्ष्याः इत्यङ्गुलिनामसुपाठात् । कृतोभिषुतःएषसोमोदेवः पवमानः क्षरन् अदाभ्यः केनाप्यहिंसितश्चसन् ह्वरांसि शत्रूनतिधावति हन्तुमतिगच्छति ॥ २ ॥

पवमानः सोमः। शुनःशेपः। गायत्री।

ए॒ष दे॒वो वि॑प॒न्युभिः॒ पव॑मान ऋता॒युभिः॑ ।  
हरि॒र्वाजा॑य मृज्यते ॥ ०३॥

ए॒षः । दे॒वः । वि॒प॒न्युऽभिः॑ । पव॑मानः । ऋ॒त॒युऽभिः॑ ।  
हरिः॑ । वाजा॑य । मृ॒ज्य॒ते॒ ॥

पवमानः क्षरन्नेष सोमोदेवोविपन्युभिः स्तोतृभिः ऋतायुभिः यज्ञकामैर्वा हरिरश्वइव वाजाय सङ्ग्रामार्थं मृज्यते स्तुतिभिरलङ्क्रियते ॥ ३ ॥

पवमानः सोमः। शुनःशेपः। गायत्री।

ए॒ष विश्वा॑नि॒ वार्या॒ शूरो॒ यन्नि॑व॒ सत्व॑भिः ।  
पव॑मानः सिषासति ॥ ०४॥

ए॒षः । विश्वा॑नि । वार्या॑ । शूरः॑ । यन्ऽइ॑व । सत्व॑ऽभिः ।  
पव॑मानः । सि॒सा॒स॒ति॒ ॥

पवमानः क्षरन् शूरोवीर एषसोमो विश्वानि सर्वाणि वार्या वरणीयानि धनानि सत्वभिर्बलैः यन्निव गच्छन्निव सिषासति अस्मदर्थं संभक्तु- मिच्छति ॥ ४ ॥

पवमानः सोमः। शुनःशेपः। गायत्री।

ए॒ष दे॒वो र॑थर्यति॒ पव॑मानो दशस्यति ।  
आ॒विष्कृ॑णोति वग्व॒नुम् ॥ ०५॥

ए॒षः । दे॒वः । र॒थ॒र्य॒ति॒ । पव॑मानः । द॒श॒स्य॒ति॒ ।  
आ॒विः । कृ॒णो॒ति॒ । व॒ग्व॒नुम् ॥

पवमानः क्षरन्नेष सोमोदेवो रथर्यति अस्मदीयं यागं प्रत्यागमनाय रथं कामयते । दशस्यति आगत्यच अस्मभ्यमभिलषितं प्रयच्छति । वग्वनुं शब्दं आविः कृणोति अभिषूयमाणः प्रकटयति ॥ ५ ॥

पवमानः सोमः। शुनःशेपः। गायत्री।

ए॒ष विप्रै॑र॒भिष्टु॑तो॒ऽपो दे॒वो वि गा॑हते ।  
दध॒द्रत्ना॑नि दा॒शुषे॑ ॥ ०६॥

ए॒षः । विप्रैः॑ । अ॒भिऽस्तु॑तः । अ॒पः । दे॒वः । वि । गा॒ह॒ते॒ ।  
दध॑त् । रत्ना॑नि । दा॒शुषे॑ ॥

विप्रैर्मेधाविभिः स्तोतृभिः अभिष्टुतः परितः स्तुतः एषसोमोदेवो दाशुषे हविषां प्रदात्रे यजमानाय रत्नानि रमणीयानि धनानि दधत् धारयन् प्रयच्छन् अपोवसतीवरीर्विगाहते प्रविशति ॥ ६ ॥

पवमानः सोमः। शुनःशेपः। गायत्री।

ए॒ष दिवं॒ वि धा॑वति ति॒रो रजां॑सि॒ धार॑या ।  
पव॑मानः॒ कनि॑क्रदत् ॥ ०७॥

ए॒षः । दिव॑म् । वि । धा॒व॒ति॒ । ति॒रः । रजां॑सि । धार॑या ।  
पव॑मानः । कनि॑क्रदत् ॥

धारया पवमानः क्षरन्नेषसोमः कनिक्रदत् अभिषूयमाणः शब्दङ्कुर्वन् रजांसि लोकान् तिरः तिरस्कुर्वन् यागाद्दिवं स्वर्गं विधावति गच्छति ॥ ७ ॥

पवमानः सोमः। शुनःशेपः। गायत्री।

ए॒ष दिवं॒ व्यास॑रत्ति॒रो रजां॒स्यस्पृ॑तः ।  
पव॑मानः स्वध्व॒रः ॥ ०८॥

ए॒षः । दिव॑म् । वि । आ । अ॒स॒र॒त् । ति॒रः । रजां॑सि । अस्पृ॑तः ।  
पव॑मानः । सु॒ऽअ॒ध्व॒रः ॥

पवमानः क्षरन्नेषसोमः स्वध्वरः सुयज्ञः अस्पृतः केनाप्यहिंसितश्चसन् रजांसि लोकान् तिरः तिरस्कुर्वन् यज्ञाद्दिवं प्रतिव्यासरत् विसरति गच्छति ॥ ८ ॥

पवमानः सोमः। शुनःशेपः। गायत्री।

ए॒ष प्र॒त्नेन॒ जन्म॑ना दे॒वो दे॒वेभ्यः॑ सु॒तः ।  
हरिः॑ प॒वित्रे॑ अर्षति ॥ ०९॥

ए॒षः । प्र॒त्नेन॑ । जन्म॑ना । दे॒वः । दे॒वेभ्यः॑ । सु॒तः ।  
हरिः॑ । प॒वित्रे॑ । अ॒र्ष॒ति॒ ॥

हरिर्हरितवर्णोदेवः द्योतमानः एषसोमः प्रत्नेन पुराणेन जन्मना जननेन देवेभ्यो देवार्थं सुतोभिषुतः सन् पवित्रे स्थातुं अर्षति गच्छति ॥ ९ ॥

पवमानः सोमः। शुनःशेपः। गायत्री।

ए॒ष उ॒ स्य पु॑रुव्र॒तो ज॑ज्ञा॒नो ज॒नय॒न्निषः॑ ।  
धार॑या पवते सु॒तः ॥ १०॥

ए॒षः । ऊं॒ इति॑ । स्यः । पु॒रु॒ऽव्र॒तः । ज॒ज्ञा॒नः । ज॒नय॑न् । इषः॑ ।  
धार॑या । प॒व॒ते॒ । सु॒तः ॥

स्यः एषउ ससोमएव पुरुव्रतो बहुकर्मा जज्ञानो जायमानएव इषोन्नानि जनयन् उत्पादयन् सुतोभिषुतःसन् धारया पवते क्षरति ॥ १० ॥सनाचेति दशर्चं सूक्तं अङ्गिरसकुलस्य हिरण्यस्तूपस्यार्षं गायत्रं पवमानसोमदेवताकम् । अनुक्रान्तंच-सनहिरण्यस्तूपइति । उक्तोविनियोगः ।