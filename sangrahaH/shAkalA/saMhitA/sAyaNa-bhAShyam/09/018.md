+++
title = "०१८"

+++


पवमानः सोमः। असितः काश्यपो देवलो वा। गायत्री।

परि॑ सुवा॒नो गि॑रि॒ष्ठाः प॒वित्रे॒ सोमो॑ अक्षाः ।  
मदे॑षु सर्व॒धा अ॑सि ॥ ०१॥

परि॑ । सु॒वा॒नः । गि॒रि॒ऽस्थाः । प॒वित्रे॑ । सोमः॑ । अ॒क्षा॒रिति॑ ।  
मदे॑षु । स॒र्व॒ऽधाः । अ॒सि॒ ॥

अयं सोमः पवित्रे पर्यक्षाः परिक्षरति । सुवानः सूयमानः गिरिष्ठागिरिस्थायी ग्रावसु वर्तमानैत्यर्थः । सत्वं मदेषु मादकेषु स्तोतृषु सर्वधाः सर्वदा असि सर्वस्यधाता दाता वा भवसि ॥ १ ॥

पवमानः सोमः। असितः काश्यपो देवलो वा। गायत्री।

त्वं विप्र॒स्त्वं क॒विर्मधु॒ प्र जा॒तमन्ध॑सः ।  
मदे॑षु सर्व॒धा अ॑सि ॥ ०२॥

त्वम् । विप्रः॑ । त्वम् । क॒विः । मधु॑ । प्र । जा॒तम् । अन्ध॑सः ।  
मदे॑षु । स॒र्व॒ऽधाः । अ॒सि॒ ॥

हे सोम त्वं पिप्रो विविधं प्रीणयिता विप्रसदृशोवा त्वं च कविर्मेधावी अतस्त्वं अन्धसः अन्नाज्जातं मधु मधुररसं प्रयच्छसीतिरोषः ॥ २ ॥

पवमानः सोमः। असितः काश्यपो देवलो वा। गायत्री।

तव॒ विश्वे॑ स॒जोष॑सो दे॒वासः॑ पी॒तिमा॑शत ।  
मदे॑षु सर्व॒धा अ॑सि ॥ ०३॥

तव॑ । विश्वे॑ । स॒ऽजोष॑सः । दे॒वासः॑ । पी॒तिम् । आ॒श॒त॒ ।  
मदे॑षु । स॒र्व॒ऽधाः । अ॒सि॒ ॥

हे सोम तव पीतिं पानं विश्वेदेवासोदेवाः सजोषसः समानप्रीतयः सन्तः आशत प्राप्नुवन् । । ३ ॥

पवमानः सोमः। असितः काश्यपो देवलो वा। गायत्री।

आ यो विश्वा॑नि॒ वार्या॒ वसू॑नि॒ हस्त॑योर्द॒धे ।  
मदे॑षु सर्व॒धा अ॑सि ॥ ०४॥

आ । यः । विश्वा॑नि । वार्या॑ । वसू॑नि । हस्त॑योः । द॒धे ।  
मदे॑षु । स॒र्व॒ऽधाः । अ॒सि॒ ॥

यः सोमो विश्वानि वार्या वरणीयानि वसूनि धनानि स्तोतुर्हस्तयोरादधे प्रयच्छतीत्यर्थः । मदेषु सर्वधाअभीति सशुष्मीत्युत्तरत्र संबन्धः ॥ ४ ॥

पवमानः सोमः। असितः काश्यपो देवलो वा। गायत्री।

य इ॒मे रोद॑सी म॒ही सं मा॒तरे॑व॒ दोह॑ते ।  
मदे॑षु सर्व॒धा अ॑सि ॥ ०५॥

यः । इ॒मे इति॑ । रोद॑सी॒ इति॑ । म॒ही इति॑ । सम् । मा॒तरा॑ऽइव । दोह॑ते ।  
मदे॑षु । स॒र्व॒ऽधाः । अ॒सि॒ ॥

यः सोमः इमे मही महत्यौ रोदसी द्यावापृथिव्यौ सं दोहते उभयोः सारं परिगऋह्ळातीत्यर्थः । मातरेव यथा द्वे मातरौ एकोवत्सोदोहते तद्वत् ॥ ५ ॥

पवमानः सोमः। असितः काश्यपो देवलो वा। गायत्री।

परि॒ यो रोद॑सी उ॒भे स॒द्यो वाजे॑भि॒रर्ष॑ति ।  
मदे॑षु सर्व॒धा अ॑सि ॥ ०६॥

परि॑ । यः । रोद॑सी॒ इति॑ । उ॒भे इति॑ । स॒द्यः । वाजे॑भिः । अर्ष॑ति ।  
मदे॑षु । स॒र्व॒ऽधाः । अ॒सि॒ ॥

यः सोमः उभेरो दसी द्यावापृथिव्यौ सद्यस्तदानीमेव वाजेभिरन्नैः पर्यर्षति प्ररिचछति परिगत्य सोमाहुत्या द्यावापृथिव्यावन्नवत्यौ करोतीत्यर्थः ॥ ६ ॥

पवमानः सोमः। असितः काश्यपो देवलो वा। गायत्री।

स शु॒ष्मी क॒लशे॒ष्वा पु॑ना॒नो अ॑चिक्रदत् ।  
मदे॑षु सर्व॒धा अ॑सि ॥ ०७॥

सः । शु॒ष्मी । क॒लशे॑षु । आ । पु॒ना॒नः । अ॒चि॒क्र॒द॒त् ।  
मदे॑षु । स॒र्व॒ऽधाः । अ॒सि॒ ॥

उक्तरीत्या महान् ससोमः शुष्मी बलवान् पुनानः पूयमानः सन् कलशेषु द्रोणकलशेषु आ अचिक्रदत् शब्दं करोति । अत्र सर्वत्र यथोचित- मुत्तरपादोनेयः ॥ ७ ॥यत्सोमेति सप्तर्चमेकोनविंशं सूक्तं ऋष्याद्याः पुर्ववत् । यत्सोमेत्यनुक्रान्तम् । गतोविनियोगः ।