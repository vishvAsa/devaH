+++
title = "०४९"

+++


पवमानः सोमः। कविर्भार्गवः। गायत्री।

पव॑स्व वृ॒ष्टिमा सु नो॒ऽपामू॒र्मिं दि॒वस्परि॑ ।  
अ॒य॒क्ष्मा बृ॑ह॒तीरिषः॑ ॥ ०१॥

पव॑स्व । वृ॒ष्टिम् । आ । सु । नः॒ । अ॒पाम् । ऊ॒र्मिम् । दि॒वः । परि॑ ।  
अ॒य॒क्ष्माः । बृ॒ह॒तीः । इषः॑ ॥

हे सोम त्वं दिवोद्युलोकात् वृष्टिं नोस्माकमापवस्व समन्तात्कुरु । एतदेव दर्शयति—अपा मुदकानामूर्मिं तरङ्गं दिवः पर्यापवस्व । अपिचायक्ष्माः यक्ष्मरहितानि अनामयानि बृहतीर्महां ति इषोन्नानि आपवस्व ॥ १ ॥

पवमानः सोमः। कविर्भार्गवः। गायत्री।

तया॑ पवस्व॒ धार॑या॒ यया॒ गाव॑ इ॒हागम॑न् ।  
जन्या॑स॒ उप॑ नो गृ॒हम् ॥ ०२॥

तया॑ । प॒व॒स्व॒ । धार॑या । यया॑ । गावः॑ । इ॒ह । आ॒ऽगम॑न् ।  
जन्या॑सः । उप॑ । नः॒ । गृ॒हम् ॥

हे सोम त्वं तया तादृश्या धारया पवस्व क्षर । कीदृश्येत्यत्राह—यया यादृश्या त्वदीयया धारया जन्यासोजन्याः शत्रुजनपदभवागावः इहास्मिन्लोके नोस्माकं संबन्धिगृहमुपागमन्नु- पागच्छन्ति ॥ २ ॥

पवमानः सोमः। कविर्भार्गवः। गायत्री।

घृ॒तं प॑वस्व॒ धार॑या य॒ज्ञेषु॑ देव॒वीत॑मः ।  
अ॒स्मभ्यं॑ वृ॒ष्टिमा प॑व ॥ ०३॥

घृ॒तम् । प॒व॒स्व॒ । धार॑या । य॒ज्ञेषु॑ । दे॒व॒ऽवीत॑मः ।  
अ॒स्मभ्य॑म् । वृ॒ष्टिम् । आ । प॒व॒ ॥

हे सोम यज्ञेषु देववीतमोत्यन्तं देवकामस्त्वं अस्मभ्यं भार्गवेभ्यः कविभ्योघृतमुदकम् । वनं घृतमित्युदकनामसु पाठात् । धारया संपातेन पवस्व क्षर । वृष्टिं वर्षं वा आपवापवस्व ॥ ३ ॥

पवमानः सोमः। कविर्भार्गवः। गायत्री।

स न॑ ऊ॒र्जे व्य१॒॑व्ययं॑ प॒वित्रं॑ धाव॒ धार॑या ।  
दे॒वासः॑ शृ॒णव॒न्हि क॑म् ॥ ०४॥

सः । नः॒ । ऊ॒र्जे । वि । अ॒व्यय॑म् । प॒वित्र॑म् । धा॒व॒ । धार॑या ।  
दे॒वासः॑ । शृ॒णव॑न् । हि । क॒म् ॥

हे सोम सत्वं नोस्माकमूर्जे अन्नायाव्ययमविमयं पवित्रं धारया संपातेन विधाव प्राप्नुहि । देवासोदेवाः अपि हि कं श्रृणवत् गमनवेलायामुत्पन्नं तव शब्दं श्रृण्वद्न्तु ॥ ४ ॥

पवमानः सोमः। कविर्भार्गवः। गायत्री।

पव॑मानो असिष्यद॒द्रक्षां॑स्यप॒जङ्घ॑नत् ।  
प्र॒त्न॒वद्रो॒चय॒न्रुचः॑ ॥ ०५॥

पव॑मानः । अ॒सि॒स्य॒द॒त् । रक्षां॑सि । अ॒प॒ऽजङ्घ॑नत् ।  
प्र॒त्न॒ऽवत् । रो॒चय॑न् । रुचः॑ ॥

रक्षांसि राक्षसानपजङ्घनदपघ्नन् रुचः आत्मीयादीप्तीः प्रत्नवत् पुराणवत् रोचयन् दीपयन् पवमानः सोमोसिस्यदत् स्यन्दते ॥ ५ ॥उत्तइति पंचर्चं षड्विंशं सूक्तं आङ्गिरसस्योचथ्यस्यार्षं गायत्रं पवमानसोमदेवताकं तथा चानुक्रान्तं—उत्तेशुष्मासउचथ्यइति । उक्तोविनियोगः ।