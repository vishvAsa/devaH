+++
title = "०२०"

+++


पवमानः सोमः। असितः काश्यपो देवलो वा। गायत्री।

प्र क॒विर्दे॒ववी॑त॒येऽव्यो॒ वारे॑भिरर्षति ।  
सा॒ह्वान्विश्वा॑ अ॒भि स्पृधः॑ ॥ ०१॥

प्र । क॒विः । दे॒वऽवी॑तये । अव्यः॑ । वारे॑भिः । अ॒र्ष॒ति॒ ।  
स॒ह्वान् । विश्वाः॑ । अ॒भि । स्पृधः॑ ॥

कविर्मेधावी सोमो देववीतये देवानां पानाय अव्यः अवेर्वारेभिः वारैः दशापवित्रैः प्रार्षति प्रकर्षेणगच्छति । साह्वान् शत्रूणां सोढा सोमोविश्वाः स्पृधः सर्वान् सङ्ग्रामान् हिंसकान्वा अभिभवतीतिशेषः ॥ १ ॥

पवमानः सोमः। असितः काश्यपो देवलो वा। गायत्री।

स हि ष्मा॑ जरि॒तृभ्य॒ आ वाजं॒ गोम॑न्त॒मिन्व॑ति ।  
पव॑मानः सह॒स्रिण॑म् ॥ ०२॥

सः । हि । स्म॒ । ज॒रि॒तृऽभ्यः॑ । आ । वाज॑म् । गोऽम॑न्तम् । इन्व॑ति ।  
पव॑मानः । स॒ह॒स्रिण॑म् ॥

सहिष्म सखलु पवमानः सोमोजरितृभ्यः स्तोतृभ्यः गोमन्तं बहुभिर्गोभिर्युक्तं सहस्रिणं सहस्रसङ्ख्याकं वाजमन्नं आ अभिमुखमिन्वति व्याप्नोति प्रयच्छतीत्यर्थः ॥ २ ॥

पवमानः सोमः। असितः काश्यपो देवलो वा। गायत्री।

परि॒ विश्वा॑नि॒ चेत॑सा मृ॒शसे॒ पव॑से म॒ती ।  
स नः॑ सोम॒ श्रवो॑ विदः ॥ ०३॥

परि॑ । विश्वा॑नि । चेत॑सा । मृ॒शसे॑ । पव॑से । म॒ती ।  
सः । नः॒ । सो॒म॒ । श्रवः॑ । वि॒दः॒ ॥

हे सोम त्वं चेतसा स्वकीयेनास्मदनुकूलेन चित्तेन विश्वानि सर्वाणि धनानि परिमृशसे संप्रयच्छसीत्यर्थः । मती मत्यास्मत्स्तुत्या पवसे क्षरसि रसम् । सत्वं हे सोम नोस्मभ्यं श्रवोन्नं विदः देहि ॥ ३ ॥

पवमानः सोमः। असितः काश्यपो देवलो वा। गायत्री।

अ॒भ्य॑र्ष बृ॒हद्यशो॑ म॒घव॑द्भ्यो ध्रु॒वं र॒यिम् ।  
इषं॑ स्तो॒तृभ्य॒ आ भ॑र ॥ ०४॥

अ॒भि । अ॒र्ष॒ । बृ॒हत् । यशः॑ । म॒घव॑त्ऽभ्यः । ध्रु॒वम् । र॒यिम् ।  
इष॑म् । स्तो॒तृऽभ्यः । आ । भ॒र॒ ॥

हे सोम बृहद्यशो महतीं कीर्तिं अभ्यर्ष अभिगमय । मघवद्भ्योस्मभ्यं ध्रुवं रयिं धनंचाभ्यर्ष । किंच इषमन्नं स्तोतृभ्योस्मभ्यमाभराहर ॥ ४ ॥

पवमानः सोमः। असितः काश्यपो देवलो वा। गायत्री।

त्वं राजे॑व सुव्र॒तो गिरः॑ सो॒मा वि॑वेशिथ ।  
पु॒ना॒नो व॑ह्ने अद्भुत ॥ ०५॥

त्वम् । राजा॑ऽइव । सु॒ऽव्र॒तः । गिरः॑ । सो॒म॒ । आ । वि॒वे॒शि॒थ॒ ।  
पु॒ना॒नः । व॒ह्ने॒ । अ॒द्भु॒त॒ ॥

हे सीम सुव्रतः सुकर्मा पुनानस्त्वं राजेव गिरोस्मदीयाः स्तुतीः आविवेशिथ आविशसि । हे वह्ने वोढः अद्भुत महन् सोम ॥ ५ ॥

पवमानः सोमः। असितः काश्यपो देवलो वा। गायत्री।

स वह्नि॑र॒प्सु दु॒ष्टरो॑ मृ॒ज्यमा॑नो॒ गभ॑स्त्योः ।  
सोम॑श्च॒मूषु॑ सीदति ॥ ०६॥

सः । वह्निः॑ । अ॒प्ऽसु । दु॒स्तरः॑ । मृ॒ज्यमा॑नः । गभ॑स्त्योः ।  
सोमः॑ । च॒मूषु॑ । सी॒द॒ति॒ ॥

ससोमो व्ह्निर्वोढा यज्ञादेः अप्स्वन्तरिक्षे वर्तमानो दुष्टरोदुःखेनान्यैस्तरणीयो मृज्यमानः शोध्यमानो गभस्त्योर्हस्तयोः एवंभूतःसन् सचमूषु पात्रेषु सीदति ॥ ६ ॥

पवमानः सोमः। असितः काश्यपो देवलो वा। गायत्री।

क्री॒ळुर्म॒खो न मं॑ह॒युः प॒वित्रं॑ सोम गच्छसि ।  
दध॑त्स्तो॒त्रे सु॒वीर्य॑म् ॥ ०७॥

क्री॒ळुः । म॒खः । न । मं॒ह॒युः । प॒वित्र॑म् । सो॒म॒ । ग॒च्छ॒सि॒ ।  
दध॑त् । स्तो॒त्रे । सु॒ऽवीर्य॑म् ॥

हे सोम क्रीळुः क्रीडनशीलस्त्वं मंहयुः मंहतिर्दानकर्मा दानेच्छुः मखोन दानमिव पवित्रं गच्छसि । किङ्कुर्वन् स्तोत्रे स्तुतिकर्त्रे सुवीर्यं शोभनवीर्यं दधत् प्रयच्छन् ॥ ७ ॥एतेधावन्तीति सप्तर्चमेकविंशंसूक्तं ऋष्याद्याः पूर्ववत् । एतेधावन्तीत्यनुक्रान्तम् । गतोविनियोगः