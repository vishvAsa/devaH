+++
title = "०४८"

+++


पवमानः सोमः। कविर्भार्गवः। गायत्री।

तं त्वा॑ नृ॒म्णानि॒ बिभ्र॑तं स॒धस्थे॑षु म॒हो दि॒वः ।  
चारुं॑ सुकृ॒त्यये॑महे ॥ ०१॥

तम् । त्वा॒ । नृ॒म्णानि॑ । विभ्र॑तम् । स॒धऽस्थे॑षु । म॒हः । दि॒वः ।  
चारु॑म् । सु॒ऽकृ॒त्यया॑ । ई॒म॒हे॒ ॥

महो दिवः महतोद्युलोकस्य सधस्थेषु सहस्थानेषु स्थितं नृम्णानि धनानि बिभ्रतमस्मदर्थं धारयन्तं चारुं कल्याणं तं पवमानं त्वा त्वां सुकृत्यया शोभनया क्रियया ईमहे धनानि याचामहे ॥ १ ॥

पवमानः सोमः। कविर्भार्गवः। गायत्री।

संवृ॑क्तधृष्णुमु॒क्थ्यं॑ म॒हाम॑हिव्रतं॒ मद॑म् ।  
श॒तं पुरो॑ रुरु॒क्षणि॑म् ॥ ०२॥

संवृ॑क्तऽधृष्णुम् । उ॒क्थ्य॑म् । म॒हाऽम॑हिव्रतम् । मद॑म् ।  
श॒तम् । पुरः॑ । रु॒रु॒क्षणि॑म् ॥

हे सोम संवृक्तधृष्णुं संवृक्ताः संछिन्ना धृष्णवो धर्षणशीलाः शत्रवो येनासौ संवृक्तधृष्णु स्तमुक्थ्यमुक्थार्हं प्रशंस्यं महामहिव्रतं मंहनीयबहुकर्माणं मदं मदकरं शतं बहूनि पुरः शत्रूणां पुराणि रुरुक्षणिं विनाशयन्तं त्वां धनानीमहइति संबन्धः ॥ २ ॥

पवमानः सोमः। कविर्भार्गवः। गायत्री।

अत॑स्त्वा र॒यिम॒भि राजा॑नं सुक्रतो दि॒वः ।  
सु॒प॒र्णो अ॑व्य॒थिर्भ॑रत् ॥ ०३॥

अतः॑ । त्वा॒ । र॒यिम् । अ॒भि । राजा॑नम् । सु॒क्र॒तो॒ इति॑ सुऽक्रतो । दि॒वः ।  
सु॒ऽप॒र्णः । अ॒व्य॒थिः । भ॒र॒त् ॥

हे सुक्रतो शोभनकर्मन् पवमानसोम रयिमभि धनंप्रति राजानं त्वा त्वां अतोदिवोमुष्मा- त् द्युलोकात् अव्यथिर्व्यथारहितः सुपर्णः रयेनोभरदाहरत् । तथाचनिगमान्तरं—आदायश्ये- नोअभरत्सोममिति ॥ ३ ॥

पवमानः सोमः। कविर्भार्गवः। गायत्री।

विश्व॑स्मा॒ इत्स्व॑र्दृ॒शे साधा॑रणं रज॒स्तुर॑म् ।  
गो॒पामृ॒तस्य॒ विर्भ॑रत् ॥ ०४॥

विश्व॑स्मै । इत् । स्वः॑ । दृ॒शे । साधा॑रणम् । र॒जः॒ऽतुर॑म् ।  
गो॒पाम् । ऋ॒तस्य॑ । विः । भ॒र॒त् ॥

रजस्तुरमुदकस्य प्रेरकमृतस्य यज्ञस्य गोपां गोपायितारं विश्वस्मै सर्वस्मै स्वर्दृशे सर्वेदृशे देवाय साधारणमित्समानमेवसन्तं सोमं विः पक्षी श्येनोभरत् स्वर्गादाहरत् ॥ ४ ॥

पवमानः सोमः। कविर्भार्गवः। गायत्री।

अधा॑ हिन्वा॒न इ॑न्द्रि॒यं ज्यायो॑ महि॒त्वमा॑नशे ।  
अ॒भि॒ष्टि॒कृद्विच॑र्षणिः ॥ ०५॥

अध॑ । हि॒न्वा॒नः । इ॒न्द्रि॒यम् । ज्यायः॑ । म॒हि॒ऽत्वम् । आ॒न॒शे॒ ।  
अ॒भि॒ष्टि॒ऽकृत् । विऽच॑र्षणिः ॥

अधाथ विचर्षणिः कर्मणां विद्रष्टा अभिष्टिकृद्यजमानानामभीष्टस्य फलस्य कर्ता सोमः इन्द्रियः स्वकीयं बलं हिन्वानः प्रेरयन् ज्यायः प्रशस्यतरं महित्वं महत्त्वमानशे प्राप्नोति ॥ ५ ॥पवस्वेति पंचर्चं पंचविंशं सूक्तं ऋष्याद्याः पूर्ववत् । पवस्वेत्यनुक्रान्तम् । गतोविनियोगः ।