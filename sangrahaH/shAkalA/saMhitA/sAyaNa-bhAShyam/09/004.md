+++
title = "००४"

+++


पवमानः सोमः। हिरण्यस्तूपः। गायत्री।

सना॑ च सोम॒ जेषि॑ च॒ पव॑मान॒ महि॒ श्रवः॑ ।  
अथा॑ नो॒ वस्य॑सस्कृधि ॥ ०१॥

सन॑ । च॒ । सो॒म॒ । जेषि॑ । च॒ । पव॑मान । महि॑ । श्रवः॑ ।  
अथ॑ । नः॒ । वस्य॑सः । कृ॒धि॒ ॥

हे महिश्रवः महदन्न पवमानसोम सनास्मद्यागे यजनीयान् देवान् भज जेषिच यागविध्वंसकारिणोराक्षसांश्च जय । अथ देवान् प्राप्य राक्षसांश्च जित्वा अनन्तरं नोस्मान् वस्यसः श्रेयस्कृधि कुरु श्रेयोस्मभ्यं देहीत्यर्थः ॥ १ ॥

पवमानः सोमः। हिरण्यस्तूपः। गायत्री।

सना॒ ज्योतिः॒ सना॒ स्व१॒॑र्विश्वा॑ च सोम॒ सौभ॑गा ।  
अथा॑ नो॒ वस्य॑सस्कृधि ॥ ०२॥

सन॑ । ज्योतिः॑ । सन॑ । स्वः॑ । विश्वा॑ । च॒ । सो॒म॒ । सौभ॑गा ।  
अथ॑ । नः॒ । वस्य॑सः । कृ॒धि॒ ॥

हे सोम त्वं ज्योतिस्तेजः सन अस्मभ्यं प्रयच्छ । अपिच स्वः स्वर्गं सन अस्मभ्यं देहि । विश्वा विश्वानि सौभगा सौभाग्यानि च सन । सिद्धमन्यत् ॥ २ ॥

पवमानः सोमः। हिरण्यस्तूपः। गायत्री।

सना॒ दक्ष॑मु॒त क्रतु॒मप॑ सोम॒ मृधो॑ जहि ।  
अथा॑ नो॒ वस्य॑सस्कृधि ॥ ०३॥

सन॑ । दक्ष॑म् । उ॒त । क्रतु॑म् । अप॑ । सो॒म॒ । मृधः॑ । ज॒हि॒ ।  
अथ॑ । नः॒ । वस्य॑सः । कृ॒धि॒ ॥

हे सोम त्वं दक्षं बलं सनास्मभ्यं देहि । उतापिच क्रतुं प्रज्ञानं सन । मृधोहिंसकान् शत्रून् अपजहि । मारय । सिद्धमन्यत् ॥ ३ ॥

पवमानः सोमः। हिरण्यस्तूपः। गायत्री।

पवी॑तारः पुनी॒तन॒ सोम॒मिन्द्रा॑य॒ पात॑वे ।  
अथा॑ नो॒ वस्य॑सस्कृधि ॥ ०४॥

पवि॑तारः । पु॒नी॒तन॑ । सोम॑म् । इन्द्रा॑य । पात॑वे ।  
अथ॑ । नः॒ । वस्य॑सः । कृ॒धि॒ ॥

हे पवीतारः सोमाभिषकर्तारोयूयं इन्द्राय पातवे पातुं सोमं पुनीतन अभिषूणुत । सिद्धमन्यत् ॥ ४ ॥

पवमानः सोमः। हिरण्यस्तूपः। गायत्री।

त्वं सूर्ये॑ न॒ आ भ॑ज॒ तव॒ क्रत्वा॒ तवो॒तिभिः॑ ।  
अथा॑ नो॒ वस्य॑सस्कृधि ॥ ०५॥

त्वम् । सूर्ये॑ । नः॒ । आ । भ॒ज॒ । तव॑ । क्रत्वा॑ । तव॑ । ऊ॒तिऽभिः॑ ।  
अथ॑ । नः॒ । वस्य॑सः । कृ॒धि॒ ॥

हे सोम त्वं तव क्रत्वा तवोतिभिः त्वत्कर्तृकेण कर्मणा त्वत्कर्तृकाभीरक्षाभिश्च नोस्मान् सूर्ये आभज प्रापय । सिद्धमान्यत् ॥ ५ ॥

पवमानः सोमः। हिरण्यस्तूपः। गायत्री।

तव॒ क्रत्वा॒ तवो॒तिभि॒र्ज्योक्प॑श्येम॒ सूर्य॑म् ।  
अथा॑ नो॒ वस्य॑सस्कृधि ॥ ०६॥

तव॑ । क्रत्वा॑ । तव॑ । ऊ॒तिऽभिः॑ । ज्योक् । प॒श्ये॒म॒ । सूर्य॑म् ।  
अथ॑ । नः॒ । वस्य॑सः । कृ॒धि॒ ॥

हे सोम तव क्रत्वा प्रज्ञानेन तवोतिभीरक्षाभिश्च ज्योक् चिरं पश्येम सूर्यं पश्याम द्रक्ष्यामः । सिद्धमन्यत् ॥ ६ ॥

पवमानः सोमः। हिरण्यस्तूपः। गायत्री।

अ॒भ्य॑र्ष स्वायुध॒ सोम॑ द्वि॒बर्ह॑सं र॒यिम् ।  
अथा॑ नो॒ वस्य॑सस्कृधि ॥ ०७॥

अ॒भि । अ॒र्ष॒ । सु॒ऽआ॒यु॒ध॒ । सोम॑ । द्वि॒ऽबर्ह॑सम् । र॒यिम् ।  
अथ॑ । नः॒ । वस्य॑सः । कृ॒धि॒ ॥

हे स्वायुध शोभनायुध सोम त्वं द्विबर्हसं द्वयोर्द्यावापृथिव्योः स्थानयोः परिबुढं रयिं धनं अभ्यर्ष अस्मानभिगमय । सिद्धमन्यत् ॥ ७ ॥

पवमानः सोमः। हिरण्यस्तूपः। गायत्री।

अ॒भ्य१॒॑र्षान॑पच्युतो र॒यिं स॒मत्सु॑ सास॒हिः ।  
अथा॑ नो॒ वस्य॑सस्कृधि ॥ ०८॥

अ॒भि । अ॒र्ष॒ । अन॑पऽच्युतः । र॒यिम् । स॒मत्ऽसु॑ । स॒स॒हिः ।  
अथ॑ । नः॒ । वस्य॑सः । कृ॒धि॒ ॥

हे सोम समत्सु सङ्ग्रामेषु अनपच्युतः शत्रूभिरनाहतः सासहिः शत्रुणामभिभविता त्वं रयिं धनं अभ्यर्ष अस्मानभिगमय । सिद्धमन्यत् ॥ ८ ॥

पवमानः सोमः। हिरण्यस्तूपः। गायत्री।

त्वां य॒ज्ञैर॑वीवृध॒न्पव॑मान॒ विध॑र्मणि ।  
अथा॑ नो॒ वस्य॑सस्कृधि ॥ ०९॥

त्वाम् । य॒ज्ञैः । अ॒वी॒वृ॒ध॒न् । पव॑मान । विऽध॑र्मणि ।  
अथ॑ । नः॒ । वस्य॑सः । कृ॒धि॒ ॥

हे पवमान सोम यजमानानां विधारणाय प्रवृत्तं त्वां यज्ञैः विधर्मणि आत्मनोविधारणार्थं अवीवृधन् यजमानावर्धयन्ति । सिद्धमन्यत् ॥ ९ ॥

पवमानः सोमः। हिरण्यस्तूपः। गायत्री।

र॒यिं न॑श्चि॒त्रम॒श्विन॒मिन्दो॑ वि॒श्वायु॒मा भ॑र ।  
अथा॑ नो॒ वस्य॑सस्कृधि ॥ १०॥

र॒यिम् । नः॒ । चि॒त्रम् । अ॒श्विन॑म् । इन्दो॒ इति॑ । वि॒श्वऽआ॑युम् । आ । भ॒र॒ ।  
अथ॑ । नः॒ । वस्य॑सः । कृ॒धि॒ ॥

हे इन्दो यागेषु क्लिद्यमान सोम त्वं चित्रं नानाविधं कश्विनं अश्ववन्तं च विश्वायुं सर्वगामिनं रयिं नोस्मभ्यं आभर आहर । सिद्धमन्यत् ॥ १० ॥समिद्धइत्येकादशर्चं पंचमं सूक्तं काश्यपासितस्य देवलस्यवार्षं अष्टम्याद्याश्चस्रोनुष्टुभः शिष्टाः सप्तगायत्र्यः नराशंसवर्जिताः समिद्धाअदयः क्रमेण प्रत्यृचन्देवताः । तथाचानुक्रान्तं-समिद्धएकादश काश्यपोसितोदेवलोवा विंशतिः सूक्तान्याद्यमाप्रियश्चतुरनुष्टुबन्तमिति । काश्यपस्य पावमानमिदमाप्रीसूक्तम् । सूत्रितंच-समिद्धोअद्येति सर्वेषांयथाऋषिवेति ।