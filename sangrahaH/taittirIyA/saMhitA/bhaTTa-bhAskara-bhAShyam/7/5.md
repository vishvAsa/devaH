---
title: प्रपाठकः ५
unicode_script: devanagari
---
## *सत्रविशेषाभिधानम्*
## अनुवाकः १

### संयुक्तमन्त्रः
गावो॒ वा ए॒तथ्स॒त्त्रमा॑सताशृ॒ङ्गास्स॒तीश्शृङ्गा॑णि नो जायन्ता॒ इति॒ कामे॑न॒ तासा॒न्दश॒ मासा॒ निष॑ण्णा॒ आस॒न्नथ॒ शृङ्गा᳚ण्यजायन्त॒ ता उद॑तिष्ठ॒न्नरा॒थ्स्मेत्यथ॒ यासा॒न्नाजा॑यन्त॒ तास्स॑व्ँवथ्स॒रमा॒प्त्वोद॑तिष्ठ॒न्नरा॒थ्स्मेति॒ यासा॒ञ्चाजा॑यन्त॒ यासा᳚ञ्च॒ न ता उ॒भयी॒रुद॑तिष्ठ॒न्नरा॒थ्स्मेति॑ गोस॒त्त्रव्ँवै [1]  
स॒व्ँव॒थ्स॒रो य ए॒वव्ँवि॒द्वाꣳस॑स्सव्ँवथ्स॒रमु॑प॒यन्त्यृ॑ध्नु॒वन्त्ये॒व

### मन्त्रः
गावो॒ वा ए॒तथ्स॒त्त्रम् आ॑सत अशृ॒ङ्गास्स॒तीः ।
शृङ्गा॑णि नो जायन्ता॒ इति॒ कामे॑न ।  
तासा॒न् दश॒ मासा॒ निष॑ण्णा॒ आस॒न्न् अथ॒ शृङ्गा᳚ण्य् अजायन्त ।
ता उद॑तिष्ठ॒न्न् अरा॒थ्स्मेति॑ ।  
अथ॒ यासा॒न्न अजा॑यन्त॒ तास् स॑व्ँवथ्स॒रमा॒प्त्वा + उद॑तिष्ठ॒न्न् अरा॒थ्स्मेति॑ ।  
यासा॒ञ् च अजा॑यन्त॒ यासा᳚ञ्च॒ न , ता उ॒भयी॒रुद॑तिष्ठ॒न्न्
अरा॒थ्स्मेति॑ ।  
गो॒स॒त्रव्ँ वै स॒व्ँव॒थ्स॒रः [1] ।
य ए॒वव्ँ वि॒द्वाꣳस॑स् सव्ँवथ्स॒रम् उ॑प॒यन्त्य् ऋ॑ध्नु॒वन्त्ये॒व ।

#### टीका
1अथ प्रकृतं गवामयनमेवाधिकृत्याह - गाव इत्यादि ॥ अशृङ्गास्सत्यो गावः शृङ्गाणि अस्माकं जायन्तामिति अनेन कामेन एतत्सत्रमासत । जनेर्लेटि 'वैतोन्यत्र' इत्यैकारः । तासां सत्रमासीनानां दश मासा गिषण्णाः निर्गता आसन् । अथानन्तरं दशमासापगमे शृङ्गाण्यजायन्त प्रादुर्भूतानि । ता जातशृङ्गा उदतिष्ठन् सत्रादुत्थिताः अरात्स्म ऋद्धाः कृतकार्या वयमिति । अथ दशसु मासेष्वजातशृङ्गाः संवत्सरमाप्त्वा प्राप्य संवत्सरान्ते उदतिष्ठन् अरात्स्मेति अजातशृङ्गास्स्मोऽधुना वयमिति । तत्र संवत्सरान्ते यासां शृङ्गाण्यजारान्त यासां च नाजायन्तेत्येव ता उभयीः उभय्यः जातशृङ्गाश्च वत्सरान्तेऽप्यजातशृङ्गास्तूपराश्च द्विप्रकारा अपि गाव उदतिष्ठन् अरात्स्म वयं सत्रं च संस्थितमिति । 'वा छन्दसि' इति पूर्वसवर्णदीर्घत्वम् । ननु तृपराणां का सत्रात् वृद्धिरित्यत आह - गोसत्रं वा इत्यादि । गतम् ॥


### संयुक्तमन्त्रः
तस्मा᳚त्तूप॒रा वार्षि॑कौ॒ मासौ॒ पर्त्वा॑ चरति स॒त्त्राभि॑जित॒ꣵ॒ ह्य॑स्यै॒

### मन्त्रः
तस्मा᳚त् तूप॒रा वार्षि॑कौ॒ मासौ॒ पर्त्वा॑ चरति । स॒त्त्राभि॑जित॒ꣵ॒ ह्य॑स्यै॒ ।
#### टीका
2का तर्हि सा तूपराणां वृद्धिरित्याह - तस्मात्तूपरेत्यादि ॥ सामान्यविवक्षया एकवचनम् । वार्षिकौ मासौ पर्त्वा प्रीत्वा प्रीता भूत्वा चरति तपूरा इयमेव तस्या वृद्धिः । पृ प्रीतौ । वर्षशब्दात् 'छन्दसि ठञ्' इति ठञ्, 'अत्यन्तसंयोगे च' इति द्वितीया । सत्रेणाभिजितं सत्राभिजितम् । 'तृतीया कर्मणि' इति पूर्वपदप्रकृतिस्वरत्वम् ॥


### संयुक्तमन्त्रः
तस्मा᳚थ्सव्ँवथ्सर॒सदो॒ यत्किञ्च॑ गृ॒हे क्रि॒यते॒ तदा॒प्तमव॑रुद्धम॒भिजि॑तङ्क्रियते

### मन्त्रः
तस्मा᳚थ् सव्ँवथ्सर॒सदो॒ यत्किञ्च॑ गृ॒हे क्रि॒यते॒ , तद् आ॒प्तम् अव॑रुद्धम् अ॒भिजि॑तङ् क्रियते ।
#### टीका
3तस्मादित्याहि ॥ संवत्सरसदः संवत्सरसत्रिणो गृहे क्रियते यत्किंचिदपि प्रशस्तं क्रियते तदाप्तं पर्याप्तमवरुद्धं काले लब्धं अभिजितं न्यायोपात्तमेव क्रियते । तदस्यैव फलं न निर्मूलमिति यावत् । उभयत्रापि 'गतिरनन्तरः' इति गतेः पकृतिस्वरत्वम् ॥


### संयुक्तमन्त्रः
समु॒द्रव्ँवा ए॒ते प्र प्ल॑वन्ते॒ ये स॑व्ँवथ्स॒रमु॑प॒यन्ति॒ यो वै स॑मु॒द्रस्य॑ पा॒रन्न पश्य॑ति॒ न वै स तत॒ उदे॑ति सव्ँवथ्स॒रः [2]  
वै स॑मु॒द्रस्तस्यै॒तत्पा॒रय्ँयद॑तिरा॒त्रौ य ए॒वव्ँवि॒द्वाꣳस॑स्सव्ँवथ्स॒रमु॑प॒यन्त्यना᳚र्ता ए॒वोदृच॑ङ्गच्छन्ती...

### मन्त्रः
स॒मु॒द्रव्ँ वा ए॒ते प्र प्ल॑वन्ते॒ , ये स॑व्ँवथ्स॒रम् उ॑प॒यन्ति॑ ।
यो वै स॑मु॒द्रस्य॑ पा॒रन्न पश्य॑ति॒ , न वै स तत॒ उदे॑ति ।  
स॒व्ँव॒थ्स॒रो वै [2]  स॑मु॒द्रः ।
तस्य + ए॒तत् पा॒रय्ँ यद॑तिरा॒त्रौ ।  
य ए॒वव्ँ वि॒द्वाꣳस॑स् सव्ँवथ्स॒रम् उ॑प॒यन्त्य् अना᳚र्ता ए॒वोदृच॑ङ् गच्छन्ति ।
#### टीका
4अथ प्रायणीयोदयनीयावतिरात्रावस्य विधातुमाह - समुद्रं वा इत्यादि ॥ एते हि समुद्रं प्रप्लवन्ते आप्लवेन प्रतरन्ति ये संवत्सरसत्रमुपयन्ति । यश्च समुद्रे तरन् तस्य पारं न पश्यति स खलु ततो नोदेति नोत्तरति । संवत्सरसत्रं च दुस्तरत्वात् समुद्रस्थानीयम् । तस्य चैतौ पारस्थानीयौ अतिरात्रौ । तस्माद्य एवं विद्वांस उभयतोतिरात्रं संवत्सरसत्रमुपयन्ति ते अनार्ता ऐव दृष्टपारत्वादक्लेशा एव उदृचं सत्रसमाप्तिं गच्छन्तीति । अतिरात्रयोर्विधिः । ऋचेरुत्पूर्वात्संपदादिलक्षणः क्विप् ॥


### संयुक्तमन्त्रः
इ॒यव्ँवै पूर्वो॑ऽतिरा॒त्रो॑ऽसावुत्त॑रो॒ मन॒ᳶ पूर्वो॒ वागुत्त॑रᳶ प्रा॒णᳶ पूर्वो॑ऽपा॒न उत्त॑रᳶ प्र॒रोध॑न॒म्पूर्व॑ उ॒दय॑न॒मुत्त॑रो॒...

### मन्त्रः
इ॒यव्ँ वै पूर्वो॑ऽतिरा॒त्रो॑ऽसाव् उत्त॑रः ।
मन॒ᳶ पूर्वो॒ वागुत्त॑रः ।
प्रा॒णᳶ पूर्वो॑ऽपा॒न उत्त॑रः ।
प्र॒रोध॑न॒म् पूर्व॑ उ॒दय॑न॒म् उत्त॑रः ।
#### टीका
5अथातिरात्रयोस्स्तुतिः - इयं वा इत्यादि ॥ इयं पृथिवी पूर्वः प्रायणीयोतिरात्रः । असौ द्यौरुत्तर उदयनीयोतिरात्रः । मनः पूर्व हति । पूर्वोत्तरत्वसाम्यात् । प्राणः पूर्व इति । प्रथमचरमसाम्यात् । प्ररोधनं परिग्रहः । उदयनमुत्थानम् ॥


### संयुक्तमन्त्रः
ज्योति॑ष्टोमो वैश्वान॒रो॑ऽतिरा॒त्रो भ॑वति॒ ज्योति॑रे॒व पु॒रस्ता᳚द्दधते सुव॒र्गस्य॑ लो॒कस्यानु॑ख्यात्यै चतुर्वि॒ꣳ॒शᳶ प्रा॑य॒णीयो॑ भवति

### मन्त्रः
ज्योति॑ष्टोमो वैश्वान॒रो॑ऽतिरा॒त्रो भ॑वति॒ ।
ज्योति॑रे॒व पु॒रस्ता᳚द् दधते ,  
सुव॒र्गस्य॑ लो॒कस्यानु॑ख्यात्यै ।
च॒तु॒र्वि॒ꣳ॒शᳶ प्रा॑य॒णीयो॑ भवति ।
#### टीका
6ज्योतिष्टोम इत्यादि ॥ यतम् । प्रायणीयस्येदं लक्षणम् ॥


### संयुक्तमन्त्रः
चतु॑र्विꣳशतिरर्धमा॒साः [3]  
स॒व्ँव॒थ्स॒रᳶ प्र॒यन्त॑ ए॒व स॑व्ँवथ्स॒रे प्रति॑ तिष्ठन्ति॒ तस्य॒ त्रीणि॑ च श॒तानि॑ ष॒ष्टिश्च॑ स्तो॒त्रीया॒स्ताव॑तीस्सव्ँवथ्स॒रस्य॒ रात्र॑य उ॒भे ए॒व स॑व्ँवथ्स॒रस्य॑ रू॒पे आ᳚प्नुवन्ति॒ ते सꣵस्थि॑त्या॒ अरि॑ष्ट्या॒ उत्त॑रै॒रहो॑भिश्चरन्ति

### मन्त्रः
चतु॑र्विꣳशतिर् अर्धमा॒सास् स॑व्ँवथ्स॒रः । [3]  

प्र॒यन्त॑ ए॒व स॑व्ँवथ्स॒रे प्रति॑ तिष्ठन्ति ।
तस्य॒ त्रीणि॑ च श॒तानि॑ , ष॒ष्टिश्च॑ स्तो॒त्रीयाः᳚ ।
ताव॑तीस् सव्ँवथ्स॒रस्य॒ रात्र॑यः ।  
#### टीका
7चतुर्विंश इत्यादि ॥ प्रायणीयानन्तरमारम्भणीयश्चतुर्विंश उक्थ्यः कार्य इत्यर्थः । प्रयन्त एवेति । प्रयन्त एव आरभमाणा एव संवत्सरे प्रतितिष्ठन्ति समस्तसंवत्सरोत्रैव समापितो भवति । तस्येत्यादि । उक्थ्यस्य पञ्चदश स्तोत्राणि तानि च सर्वाणि चतुर्विंशानि । पञ्चदशानां चतुर्विंशतेश्च संवर्गः षष्ट्यधिकं शतत्रयम् । तावत्यः संवत्सरस्य रात्रय इति ।

### मन्त्रः
उ॒भे ए॒व स॑व्ँवथ्स॒रस्य॑ रू॒पे आ᳚प्नुवन्ति ।
ते सꣵस्थि॑त्या॒ अरि॑ष्ट्या॒ उत्त॑रै॒र् अहो॑भिश् चरन्ति ।
#### टीका
उभे एवेति । चतुर्विंशत्वेन अर्धमासानामाभिरूप्यं स्तोत्रियाभिरह्नामाभिरूप्यमित्यादि । प्रारम्भ एव प्राप्तस्य संवत्सरस्य समाप्त्यर्थमविनाशार्थं च उत्तरैरहोभिश्चरन्ति प्रारब्धस्य समाप्तिरेतावता भवतीति । यद्वा - संस्थित्यै संस्थित्याः संस्थाया अत्रैव लब्धाया अविनाशार्थमुत्तरैरहोभिः चरन्ति । षष्ठ्यर्थे चतुर्थी ॥

### संयुक्तमन्त्रः
षड॒हा भ॑वन्ति॒ षड्वा ऋ॒तव॑स्सव्ँवथ्स॒र ऋ॒तुष्वे॒व स॑व्ँवथ्स॒रे प्रति॑ तिष्ठन्ति॒ गौश्चायु॑श्च मध्य॒तस्स्तोमौ॑ भवतस्सव्ँवथ्स॒रस्यै॒व तन्मि॑थु॒नम्म॑ध्य॒तः [4]  
द॒ध॒ति॒ प्र॒जन॑नाय॒ ज्योति॑र॒भितो॑ भवति वि॒मोच॑नमे॒व तच्छन्दाꣳ॑स्ये॒व तद्वि॒मोक॑य्ँय॒न्त्यथो॑ उभ॒यतो᳚ज्योतिषै॒व ष॑ड॒हेन॑ सुव॒र्गल्ँलो॒कय्ँय॑न्ति

### मन्त्रः
ष॒ड॒हा भ॑वन्ति ।
षड्वा ऋ॒तव॑स् सव्ँवथ्स॒रः ।
ऋ॒तुष्वे॒व स॑व्ँवथ्स॒रे प्रति॑ तिष्ठन्ति ।  
गौश् चाऽयु॑श्च मध्य॒तस् स्तोमौ॑ भवतः ।
#### टीका
8षडहा इति ॥ चत्वारोभिप्लवा इत्युक्तम् । स्तुत्यर्थं पुनर्वचनम् । गौश्चायुश्चेति । तेषु षडहेषु ज्योतिषां मध्ये गोआयुषी उक्थ्यो भवतः स्तोमविशेषवन्तौ स्तोमौ । उक्थ्यस्यैव पुनर्वचनं स्तुत्यर्थम् ।

### मन्त्रः
स॒व्ँव॒थ्स॒रस्यै॒व तन् मि॑थु॒नम् म॑ध्य॒तः द॑धति । [4]  
प्र॒जन॑नाय॒ ज्योति॑र् अ॒भितो॑ भवति ।
वि॒मोच॑नमे॒व तत् ।
छन्दाꣳ॑स्ये॒व तद् वि॒मोक॑य्ँ य॒न्ति ।  
अथो॑ उभ॒यतो᳚ज्योतिषा + ए॒व ष॑ड॒हेन॑ सुव॒र्गल्ँ लो॒कय्ँ य॑न्ति ।
#### टीका
संवत्सरस्यैवेत्यादि । संवत्सरस्यैव मध्ये पुनःपुनः प्रवेशितं तत् मिथुनं प्रजननाय प्रजानां भवति । ज्योतिरभित इति । आदौ अन्ते च षडहस्य । विमोचनमेव तदिति । ज्योतिर्नाम विमोचनमिति । तेन छन्दांसि विमोकं ततो विमुच्य विस्रस्य यन्ति गच्छन्ति सत्रिणः । अथो इत्यादि । उभयतोज्योतिष्ट्वेनातिप्रकाशत्वात् स्वर्गं प्राप्नुवन्ति ॥


### संयुक्तमन्त्रः
ब्रह्मवा॒दिनो॑ वद॒न्त्यास॑ते॒ केन॑ य॒न्तीति॑ देव॒याने॑न प॒थेति॑ ब्रूया॒च्छन्दाꣳ॑सि॒ वै दे॑व॒यान॒ᳶ पन्था॑ गाय॒त्री त्रि॒ष्टुब्जग॑ती॒ ज्योति॒र्वै गा॑य॒त्री गौस्त्रि॒ष्टुगायु॒र्जग॑ती यदे॒ते स्तोमा॒ भव॑न्ति देव॒याने॑नै॒व [5]  
तत्प॒था य॑न्ति

### मन्त्रः
ब्र॒ह्म॒वा॒दिनो॑ वद॒न्ति + आस॑ते॒ केन॑ य॒न्तीति॑ ।  
देव॒याने॑न प॒थेति॑ ब्रूयात् ।  
छन्दाꣳ॑सि॒ वै दे॑व॒यान॒ᳶ पन्था॑ गाय॒त्री त्रि॒ष्टुब्जग॑ती ।
#### टीका
9ब्रह्मवादिन इत्यादि ॥ आसते अमी सत्रिणः तेऽमी केन पथा यन्तीति ब्रह्मवादिनः पर्यनुयोगं वदन्ति । तत्र देवयानेन पथा यन्ति आसीना एव गच्छन्तीत्युत्तरं ब्रूयात् तेषाम् । देवा येन यन्ति स देवयानः पन्थाः देवयोग्यो मार्गः । छन्दासीत्यादि । गतम् ।

### मन्त्रः
ज्योति॒र्वै गा॑य॒त्री गौस् त्रि॒ष्टुग् आयु॒र्जग॑ती ।  
यदे॒ते स्तोमा॒ भव॑न्ति ,
देव॒याने॑नै॒व तत्प॒था य॑न्ति ।[5]
#### टीका
ज्योतिर्वा इत्यादि । त्रीण्येवैतान्यहानि आवृत्त्या संवत्सरं प्रीणयन्ति । एतानि च गायत्र्याद्यात्मकानि । गायत्र्यादयश्च देवानां पन्था इति - आसीना एवामी अनेन पथा स्वर्गं यन्तीति ॥

### संयुक्तमन्त्रः
समा॒नꣳ साम॑ भवति देवलो॒को वै साम॑ देवलो॒कादे॒व न य॑न्त्य॒न्याअ॑न्या॒ ऋचो॑ भवन्ति मनुष्यलो॒को वा ऋचो॑ मनुष्यलो॒कादे॒वान्यम॑न्यन्देवलो॒कम॑भ्या॒रोह॑न्तो यन्त्य्...

### मन्त्रः
स॒मा॒नꣳ साम॑ भवति ।
दे॒व॒लो॒को वै साम॑ ।
दे॒व॒लो॒कादे॒व न य॑न्ति ।
#### टीका
10समानमित्यादि ॥ एकमेव साम भवति रथन्तरं वा बृहद्वा सर्वेष्वहस्सु । तस्यैकत्वात्तदात्मनो देवलोकान्न यन्ति न गच्छन्ति कदाचिदपि न वियुज्यन्ते ।

### मन्त्रः
अ॒न्याअ॑न्या॒ ऋचो॑ भवन्ति ।
म॒नु॒ष्य॒लो॒को॒ वा ऋचः॑ ।  
मनुष्यलो॒काद् ए॒वान्यम् अ॑न्यन् देवलो॒कम् अ॑भ्या॒रोह॑न्तो यन्ति ।
#### टीका
अन्याअन्या इत्यादि । साम्नो योनिभूता ऋचोन्याअन्या भवन्ति ऋचः प्रत्यहं भिद्यन्ते । तासां च भेदात्तदात्मकात् मनुष्यलोकादन्यस्माच्च देवलोकमेवाभिमुख्येन आरोहन्तो यन्ति गच्छन्ति । व्यत्ययेन पञ्चम्यर्थे द्वितीया । यद्वा - मनुःष्यलोकान्नानासुकृतसाधनमनुष्यलोकवशात्तदनुरूपमन्यमन्यं देवलोकमेव प्राप्नुवन्ति न कदाचिद्देवलोकेन वियुज्यन्त इति ॥


### संयुक्तमन्त्रः
अभिव॒र्तो ब्र॑ह्मसा॒मम्भ॑वति सुव॒र्गस्य॑ लो॒कस्या॒भिवृ॑त्त्या

### मन्त्रः
अ॒भि॒व॒र्तो ब्र॑ह्मसा॒मम् भ॑वति ,
सुव॒र्गस्य॑ लो॒कस्य अ॒भिवृ॑त्त्यै ।
#### टीका
11उक्तं समानं साम भवतीति; किं पुनस्तत्सामेत्याह - अभिवर्त इति ॥ अभिवर्ताख्यं ब्रह्मण एव साम भवति भिन्नान्येवान्यानि सामानि । कश्चिदाह - अभिवर्तत्वं ब्रह्मसाम्नोऽनेन विधीयते । सर्वत्रैव साम्र ऐक्यमिति । अभिवृत्त्या इति । सुवर्गस्य आभिमुख्येन प्राप्त्यर्थम् ॥


### संयुक्तमन्त्रः
अभि॒जिद्भ॑वति सुव॒र्गस्य॑ लो॒कस्या॒भिजि॑त्यै विश्व॒जिद्भ॑वति॒ विश्व॑स्य॒ जित्यै॑ मा॒सिमा॑सि पृ॒ष्ठान्युप॑ यन्ति मा॒सिमा᳚स्यतिग्रा॒ह्या॑ गृह्यन्ते मा॒सिमा᳚स्ये॒व वी॒र्य॑न्दधति मा॒साम्प्रति॑ष्ठित्या उ॒परि॑ष्टान्मा॒साम्पृ॒ष्ठान्युप॑ यन्ति॒ तस्मा॑दु॒परि॑ष्टा॒दोष॑धय॒ᳶ फल॑ङ्गृह्णन्ति ॥ [6]  

### मन्त्रः
अ॒भि॒जिद् भ॑वति सुव॒र्गस्य॑ लो॒कस्या॒भिजि॑त्यै ।  
वि॒श्व॒जिद् भ॑वति विश्व॑स्य॒ जित्यै᳚ ।  
मा॒सिमा॑सि पृ॒ष्ठान्युप॑ यन्ति ।
मा॒सिमा᳚स्य् अतिग्रा॒ह्या॑ गृह्यन्ते ।  
मा॒सिमा᳚स्ये॒व वी॒र्य॑न् दधति मा॒साम् प्रति॑ष्ठित्यै ।  
उ॒परि॑ष्टान् मा॒साम् पृ॒ष्ठान्युप॑ यन्ति ।  
तस्मा॑द् उ॒परि॑ष्टा॒द् ओष॑धय॒ᳶ फल॑ङ् गृह्णन्ति ॥ [6]  

#### टीका
12अभिजिदित्यादि ॥ अभिजिद्विश्वजितोर्विधिः । पूर्वस्मिन्पक्षे परस्सम्नामधस्तात् अभिजिदुत्तरस्मिन्पक्षे स्वरसाम्नामुपरिष्टाद्विश्वजित् । मासिमासि पृष्ठानीति । न कश्चिदपि मासः पृष्ठशून्यः कार्यः । मासिमास्यतिग्राह्या इति । आग्नेयैन्द्रसौर्याः । अत्र नियमार्थं वचनम् । उपरिष्टादिति । क्वचित् चतुर्विंशादह्नः पराणि क्वचिदष्टादशात् । तस्मादित्यादि । गतम् ॥

इति सप्तमे पञ्चमे प्रथमोनुवाकः ॥  


## अनुवाकः २

### संयुक्तमन्त्रः
गावो॒ वा ए॒तथ्स॒त्त्रमा॑सताशृ॒ङ्गास्स॒तीश्शृङ्गा॑णि॒ सिषा॑सन्ती॒स्तासा॒न्दश॒ मासा॒ निष॑ण्णा॒ आस॒न्नथ॒ शृङ्गा᳚ण्यजायन्त॒ ता अ॑ब्रुव॒न्नरा॒थ्स्मोत्ति॑ष्ठा॒माव॒ तङ्काम॑मरुथ्स्महि॒ येन॒ कामे॑न॒ न्यष॑दा॒मेति॒

### मन्त्रः
गावो॒ वा ए॒तथ्स॒त्त्रमा॑सत अशृ॒ङ्गास् स॒तीश् शृङ्गा॑णि॒ सिषा॑सन्तीः ।  
तासा॒न् दश॒ मासा॒ निष॑ण्णा॒ आसन्न्॑ ।
अथ॒ शृङ्गा᳚ण्य् अजायन्त ।  
ता अ॑ब्रुव॒न्न् , अरा॒थ्स्म + उत्ति॑ष्ठा॒माव॒ तङ् काम॑म्  अरुथ्स्महि॒ ,
येन॒ कामे॑न॒ न्यष॑दा॒मेति ।

#### टीका
1पुनरपि गवामयनस्यैव विशेषं दर्शयति - गाव इत्यादि ॥ गतम् । सिषासन्तीः सिषासन्त्यः लब्धुमिच्छन्त्यः । सनोतेः 'जनसनखनाम्' इत्यात्वम्, 'सुपां सुलुक्' इति पूर्ववत् सवर्णदीर्घत्वम् । ता अब्रुवन्निति । दशमासव्यपगमे जातशृङ्गाः सर्वा गावोऽब्रुवन्; कथं? - आरात्स्म ऋद्धिं गता वयं, उत्तिष्ठामेदानीमभिमतं काममवारुत्स्महि लब्धवत्यो वयं शृङ्गजन्मात्मकं येन कामेन न्यषदाम आसिष्महे, नास्त्येवान्योस्माकं कामः, तत' उत्तिष्ठाम इति ॥


### संयुक्तमन्त्रः
तासा॑मु॒ त्वा अ॑ब्रुवन्न॒र्धा वा॒ याव॑ती॒र्वासा॑महा ए॒वेमौ द्वा॑द॒शौ मासौ॑ सव्ँवथ्स॒रꣳ स॒म्पाद्योत्ति॑ष्ठा॒मेति॒ तासा᳚म् [7]  
द्वा॒द॒शे मा॒सि शृङ्गा॑णि॒ प्राव॑र्तन्त श्र॒द्धया॒ वाश्र॑द्धया वा॒ ता इ॒मा यास्तू॑प॒रा उ॒भय्यो॒ वाव ता आ᳚र्ध्नुव॒न्याश्च॒ शृङ्गा॒ण्यस॑न्व॒न्याश्चोर्ज॑म॒वारु॑न्धत॒र्ध्नोति॑ द॒शसु॑ मा॒सू᳚त्तिष्ठ॑न्नृ॒ध्नोति॑ द्वाद॒शसु॒ य ए॒वव्ँवेद॑

### मन्त्रः
तासा॑म् उ॒ त्वा अ॑ब्रुवन्न् अ॒र्धा वा॒ याव॑ती॒र् वा ।  
आसा॑महा ए॒वेमौ द्वा॑द॒शौ मासौ॑ सव्ँवथ्स॒रꣳ स॒म्पाद्योत्ति॑ष्ठा॒मेति॑ ।  
#### टीका
2तासामु त्वा इत्यादि ॥ उ तु वै इति त्रयो निपाताः अवधारणविशेषप्रसिद्धिषु । तासामेव तु मध्ये अर्धा ऋद्धाः शृङ्गकामाः जातशृङ्गाः ताश्चाब्रुवन् । चार्थे वाशब्दः । ऋधेर्निष्ठायां छान्दसो गुणः । यावतीर्वा स्वयं भावानतिरेकिण्यः यावत्यश्च अन्याः शृङ्गकामाः किमेभिरुत्थितैरिति । अत एव जातगृङ्गाः ताश्चाब्रुवम् । कथमब्रुवन् । यद्वा - अर्धा एकादशा यावतीर्वा सर्वा आसामहा इत्यर्थः । आसामहा एव इमौ द्वादशौ मासौ नोत्तिष्ठाम इति इमावप्यासित्वा संपाद्योत्तिष्ठामेति । द्वादशानां पूरणौ द्वादशौ सत्सु हि द्वादशसु द्वादशापि द्वादशाः । अत्रेदं चिन्त्यम् - दशसु मासेषु या जातशृङ्गाः ता द्वादशौ मासो पुनः किमर्थमासतेति । अथ यास्त्वशृङ्गकामाः ता अस्मादेव दशमासानासीनाः पुनरपि द्वादशौ मासौ कस्मादेवासत इति । अयं भावः - जातशृङ्गा अपि शृङ्गश्रद्धया शृङ्गगुणान् कामयन्तेस्म प्रथमाः । उत्तरास्तु अन्यदेव किंचित् श्रेयः कामयन्तेस्म न शृङ्गेषु तासां श्रद्धेति । तदिदमुभयमपि स्वयमेव स्पष्टीकरोति -

### मन्त्रः
तासा᳚न् द्वा॒द॒शे मा॒सि शृङ्गा॑णि॒ प्राव॑र्तन्त ।  
श्र॒द्धया॒ वाऽश्र॑द्धया वा॒ ता इ॒मा यास्तू॑प॒रा ।
उ॒भय्यो॒ वाव ता आ᳚र्ध्नुवन् ।  
याश्च॒ शृङ्गा॒ण्यस॑न्व॒न् याश्चोर्ज॑म॒वारु॑न्धत ।  
ऋ॒र्ध्नोति॑ द॒शसु॑ मा॒सू᳚त्तिष्ठ॑न्न् ऋ॒ध्नोति॑ द्वाद॒शसु॒
य ए॒वव्ँ वेद॑ ।
#### टीका
तासां द्वादश इत्यादि । अत्र या दशमासानासित्वा जातशृङ्गा उत्थिताः ता विरूपशृङ्गा आसन् । अथ या द्वादशावपि मासावासत तासां द्वादशे मासि समाप्ते संवत्सरे शृङ्गाणि प्रावर्तन्त प्रकृष्टरूपाण्यभवन् । अथ यासां श्रद्धा आसामहा एवेमौ द्वादशाविति तासां या श्रद्धा हेतुभूता शृङ्गविषया तया हेतुभूतयेत्यर्थः । अथ या अशृङ्गकामा द्वादशौ मासावासते ता इमा अभवन् यास्तूपरा उच्यन्ते । अत्र हेतुरश्रद्धयेति । शृङ्गश्रद्धया अभावात् तूपरा अभवन्निति । अत्रापि वाशब्दः समुच्चये श्रद्धया च अश्रद्धया चेत्यर्थः । तासामभवदिति । उपसंहरति - उभय्य इति । द्विप्रकारा अपि ता आर्ध्नुवन् ऋद्धिं गताः याश्च शृङ्गाण्यसन्वन् समभजन्त याश्चोर्जमलभन्तेति । ऋध्नोतीत्यादि । विदुषः फलम् । उभयनिमित्ताऽपि तस्य सिद्धिर्भवतीति । 'पद्दन्' इत्यादिना मासादेशे अन्त्यलोपश्छान्दसः ॥

### संयुक्तमन्त्रः
प॒देन॒ खलु॒ वा ए॒ते य॑न्ति वि॒न्दति॒ खलु॒ वै प॒देन॒ यन्तद्वा ए॒तदृ॒द्धमय॑न॒न्तस्मा॑दे॒तद्गो॒सनि॑ ॥ [8]  

### मन्त्रः
प॒देन॒ खलु॒ वा ए॒ते य॑न्ति । वि॒न्दति॒ खलु॒ वै प॒देन॒ यम् ।  
तद्वा ए॒तद् ऋ॒द्धमय॑नम् । तस्मा॑द् ए॒तद्गो॒सनि॑ ॥ [8]  
#### टीका
3ननु युक्तं द्वादशसु मासेषु ऋध्नुवन्तीति, संवत्सरस्याविकलमनुष्ठितत्वात् । कथं दशसु मासेषु ऋध्नुयुरित्याह - पदेनेत्यादि ॥ पदेन मार्गेण खल्वेते यन्ति वर्तन्ते । पदेन हि यन् गच्छन् सत्स्वपि स्खलितेषु विन्दति लभतेऽभिमतम् । किंच - तदेतत्खल्वयनं संवत्सरात्मकं ऋद्धं सर्वेणापि प्रकारेण ऋद्धिकृत् एवं दशमास्यप्येतद्विहितं भवति । तस्मादेतद्गोसनि गवामप्यविकल्पेनाभिमतस्य लम्भयितृ 'छन्दसि वनसन' इतीन्प्रत्ययः, कृदुत्तरपदप्रकृतिस्वरत्वम् ॥

इति सप्तमे पञ्चमे द्वितीयोनुवाकः ॥  

## अनुवाकः ३

### संयुक्तमन्त्रः
प्र॒थ॒मे मा॒सि पृ॒ष्ठान्युप॑ यन्ति मध्य॒म उप॑ यन्त्युत्त॒म उप॑ यन्ति॒ तदा॑हु॒र्याव्ँवै त्रिरेक॒स्याह्न॑ उप॒सीद॑न्ति द॒ह्रव्ँवै साऽप॑राभ्या॒न्दोहा᳚भ्यान्दु॒हेऽथ॒ कुत॒स्सा धो᳚ख्ष्यते॒ यान्द्वाद॑श॒ कृत्व॑ उप॒सीद॒न्तीति॑ सव्ँवथ्स॒रꣳ स॒म्पाद्यो᳚त्त॒मे मा॒सि स॒कृत्पृ॒ष्ठान्युपे॑यु॒स्तद्यज॑माना य॒ज्ञम्प॒शूनव॑ रुन्धते

### मन्त्रः
प्र॒थ॒मे मा॒सि पृ॒ष्ठान्युप॑ यन्ति , मध्य॒म उप॑ यन्त्य् उत्त॒म उप॑ यन्ति ।  
#### टीका
1उक्तं मासिमासि पृष्ठोपेतं दशमास्यं द्वादशमास्यं च द्विप्रकारं गवामयनम् । इदानीं तृतीयं प्रस्तूयते - प्रथम इत्यादि ॥ प्रथममध्यमोत्तमेष्वेव मासेषु पृष्ठान्युपेयुरिति । अथैतत्तृतीयदूषणेन चतुर्थं दर्शयति -

### मन्त्रः
तदा॑हु॒र् ,  
याव्ँ वै त्रिरेक॒स्याह्न॑ उप॒सीद॑न्ति ,
द॒ह्रव्ँ वै साऽप॑राभ्या॒न् दोहा᳚भ्यान् दु॒हे , ऽथ॒ कुत॒स् सा धो᳚ख्ष्यते॒ यान् द्वाद॑श॒ कृत्व॑ उप॒सीद॒न्तीति॑ ।  
सव्ँवथ्स॒रꣳ स॒म्पाद्यो᳚त्त॒मे मा॒सि स॒कृत् पृ॒ष्ठान्युपे॑युः।  
तद् यज॑माना य॒ज्ञम् प॒शूनव॑ रुन्धते ।
#### टीका
तदाहुरिति । तत् तदर्थं या गामेकस्याह्नस्त्रिरुपसीदन्ति दुहन्ति सा अपराभ्यां द्वितीयतृतीयाभ्यां दह्रमल्पमेव क्षीरं दुहे दुग्धे हरति यदेवं सा कुतो धोक्ष्यते यां सत्रधेनुं द्वादकृत्व उपसीदन्ति न किंचिदपि सा दुग्धे । तस्मादभिप्लवैरेव संवत्सरं संपाद्य उत्तमे मासि सकृत्पृष्ठान्युपेयुः । ततो यजमानाः यज्ञं धेनुस्थानीयं पशूंश्च तत्क्षीरस्थानीयानवरुन्धते । दुह इति कर्मकर्तरि 'न दुहस्नुनमाम्' इति यगभावः । 'लोपस्त' इत्यादिना तलोपः ॥

### संयुक्तमन्त्रः
समु॒द्रव्ँवै [9]  
ए॒ते॑ऽनवा॒रम॑पा॒रम्प्र प्ल॑वन्ते॒ ये स॑व्ँवथ्स॒रमु॑प॒यन्ति॒ यद्बृ॑हद्रथन्त॒रे अ॒न्वर्जे॑यु॒र्यथा॒ मध्ये॑ समु॒द्रस्य॑ प्ल॒वम॒न्वर्जे॑युस्ता॒दृक्तदनु॑थ्सर्गम्बृहद्रथन्त॒राभ्या॑मि॒त्वा प्र॑ति॒ष्ठाङ्ग॑च्छन्ति॒

### मन्त्रः
समु॒द्रव्ँ वा  ए॒ते॑ऽनवा॒रम॑पा॒रम् प्र प्ल॑वन्ते॒ , ये स॑व्ँवथ्स॒रम् उ॑प॒यन्ति॑ ।[9]  
यद् बृ॑हद्रथन्त॒रे अ॒न्वर्जे॑यु॒र् यथा॒ मध्ये॑ समु॒द्रस्य॑ प्ल॒वम् अ॒न्वर्जे॑युस् ता॒दृक् तत् ।  
अनु॑थ्सर्गम् बृहद्रथन्त॒राभ्या॑मि॒त्वा प्र॑ति॒ष्ठाङ् ग॑च्छन्ति ।
#### टीका
2समुद्रं वा इत्यादि - परागर्वाक्तीरे पारावारौ, ताभ्यां रहितं समुद्रमेते प्तप्लवन्ते ये संवत्सरमुपयन्ति । अगाधं अपारमित्येके । तत्र यद्बृहद्रथन्तरे अन्वर्जेयुः अविच्छेदेन स्वीकुर्युः तत्समुद्रस्य मध्ये प्लवस्वीकरणसदृशं वेदितव्यम् । अर्ज आर्जने, तस्मात् अमुत्सर्गमनुत्सृज्य छान्दसो णमुल् । अनुत्सृष्टबृहद्रथन्तरप्लवा एव ताभ्यां इत्या संवत्सरं समुद्रं समतीत्य प्रतिष्ठां गच्छन्ति ॥

### संयुक्तमन्त्रः
सर्वे᳚भ्यो॒ वै कामे᳚भ्यस्स॒न्धिर्दु॑हे॒ तद्यज॑माना॒स्सर्वा॒न्कामा॒नव॑ रुन्धते ॥ [10]  

### मन्त्रः
सर्वे᳚भ्यो॒ वै कामे᳚भ्यस् स॒न्धिर् दु॑हे ।  
तद् यज॑माना॒स् सर्वा॒न् कामा॒न् अव॑ रुन्धते ॥ [10]
#### टीका
3सर्वेभ्य इत्यादि ॥ सन्धिः सकृद्दोह्या गौः न पुनःपुनर्दोह्या । सन्धिर्हि सर्वेभ्यः कामेभ्यः पर्याप्तं क्षीरं दुहे दुग्धे; तद्वत्सत्रधेनुरपि सकृत्पृष्ठोपयानेन सन्धिसदृशी सकृदेव सर्वान्कामान् दुग्धे । तस्माद्दोहनस्थानीयं पृष्ठोपयानं सकृत्कुर्वन्तो यजमानाः सर्वान्कामानवरुन्धत इति । अन्य आहुः - अन्यवत्सदोह्या गौः सन्धिरिति । सा हि सर्वकामपर्याप्तं क्षीरं पुनर्दोहेन क्षरति तद्वत्सत्रसन्धिरपि अन्यवत्सस्थानीयाभ्यां बृहद्रथन्तराभ्यामनुत्सर्गेण दुह्यमाना सर्वान् कामान् प्रयच्छतीति ॥
इति सप्तमे पञ्चमे तृतीयोनुवाकः ॥  

## अनुवाकः ४

### संयुक्तमन्त्रः
स॒मा॒न्य॑ ऋचो॑ भवन्ति मनुष्यलो॒को वा ऋचो॑ मनुष्यलो॒कादे॒व न य॑न्त्य॒न्यद॑न्य॒थ्साम॑ भवति देवलो॒को वै साम॑ देवलो॒कादे॒वान्यम॑न्यम्मनुष्यलो॒कम्प्र॑त्यव॒रोह॑न्तो यन्ति॒

### मन्त्रः
स॒मा॒न्य॑ ऋचो॑ भवन्ति ।
मनुष्यलो॒को वा ऋचः॑ ।
म॒नु॒ष्य॒लो॒कादे॒व न य॑न्ति ।
#### टीका
1अथोत्तरस्मिन् पक्षसि विशेष उच्यते - समान्य इत्यादि ॥ समान्यः एकाः । 'केवलमामक' इति ङीप्, 'उदात्तस्वरितयोः' इति विभक्तिस्स्वर्यते । ता एव ऋचो न पृथक् ग्राह्याः । उत्तरस्मिन् पक्षसि मनुष्यलोकादेव न यन्ति अपत्यादिसन्तानविच्छेदेन ।

### मन्त्रः
अ॒न्य॒द् अ॑न्य॒थ्साम॑ भवति ।
दे॒व॒लो॒को वै साम॑ ।  
दे॒व॒लो॒कादे॒व अन्यम॑न्यम् मनुष्यलो॒कम् प्र॑त्यव॒रोह॑न्तो यन्ति ।
#### टीका
अन्यदन्यदित्यादि । बहवो देवलोकाः, तत्र सामतः तस्मात् देवलोकात् इष्टं मनुष्यलोकं प्रत्यवरोहन्त एव यन्ति उप यन्ति सत्रम् ॥

### संयुक्तमन्त्रः
जग॑ती॒मग्र॒ उप॑ यन्ति॒ जग॑ती॒व्ँवै छन्दाꣳ॑सि प्र॒त्यव॑रोहन्त्याग्रय॒णङ्ग्रहा॑ बृ॒हत्पृ॒ष्ठानि॑ त्रयस्त्रि॒ꣳ॒शꣵ स्तोमा॒स्तस्मा॒ज्ज्यायाꣳ॑स॒ङ्कनी॑यान्प्र॒त्यव॑रोहति

### मन्त्रः
जग॑ती॒मग्र॒ उप॑ यन्ति ।
जग॑ती॒व्ँ वै छन्दाꣳ॑सि प्र॒त्यव॑रोहन्ति ।  
आ॒ग्र॒य॒णङ् ग्रहा॑ बृ॒हत् पृ॒ष्ठानि॑ त्रयस्त्रि॒ꣳ॒शꣵ स्तोमाः᳚ ।  
#### टीका
2जगतीमग्र इति ॥ विस्पष्टम् । अत ऊर्ध्वमुत्तरस्मिन् पक्षस्यह्नां परावृत्तत्वात् जगतीं वै छन्दांसि प्रत्यवरोहन्ति तदभिमुखं न्यग्भावेन गच्छन्ति । आग्रयणं ग्रहाः प्रत्यवरोहन्तीत्येव । आग्रयणाग्रत्वात् ग्रहाणाम् । बृहत् प्रत्यवरोहन्ति पृष्ठानि सामानि तत्प्रधानत्वात् । त्रयस्त्रिंशं प्रत्यवरोहन्ति स्तोमाः ततो न्यूनत्वात् ।

### मन्त्रः
तस्मा॒ज् ज्यायाꣳ॑स॒ङ् कनी॑यान् प्र॒त्यव॑रोहति ।
#### टीका
तस्मादित्यादि । गतम् । ज्यायांसं कनीयान् प्रत्यवरोहति ॥ +++(विस्तृतं व्याख्यानमन्यत्र मृग्यम् ।)+++


### संयुक्तमन्त्रः
वैश्वकर्म॒णो गृ॑ह्यते॒ विश्वा᳚न्ये॒व तेन॒ कर्मा॑णि॒ यज॑माना॒ अव॑ रुन्धत आदि॒त्यः [11]  
गृ॒ह्य॒त॒ इ॒यव्ँवा अदि॑तिर॒स्यामे॒व प्रति॑ तिष्ठन्त्य॒न्यो᳚न्यो गृह्येते मिथुन॒त्वाय॒ प्रजा᳚त्या

### मन्त्रः
वै॒श्व॒क॒र्म॒णो गृ॑ह्यते ।
विश्वा᳚न्ये॒व तेन॒ कर्मा॑णि॒ यज॑माना॒ अव॑ रुन्धते ।  
आ॒दि॒त्यो गृ॑ह्यते ।[11]
इ॒यव्ँ वा अदि॑तिर् अ॒स्यामे॒व प्रति॑ तिष्ठन्ति ।  
अ॒न्यो᳚न्यो गृह्येते , मिथुन॒त्वाय॒ प्रजा᳚त्यै ।

#### टीका
3वैश्वकर्मणोतिग्राह्यो गृह्यते आदित्यश्च । अन्योन्य इति । एकैकस्य गृह्यते आमहाव्रतात् महाव्रते सहगृह्येते ॥

### संयुक्तमन्त्रः
अवान्त॒रव्ँवै द॑शरा॒त्रेण॑ प्र॒जाप॑तिᳶ प्र॒जा अ॑सृजत॒ यद्द॑शरा॒त्रो भव॑ति प्र॒जा ए॒व तद्यज॑मानास्सृजन्त ए॒ताꣳ ह॒ वा उ॑द॒ङ्कश्शौ᳚ल्बाय॒नस्स॒त्त्रस्यर्द्धि॑मुवाच॒ यद्द॑शरा॒त्रो यद्द॑शरा॒त्रो भव॑ति स॒त्त्रस्यर्द्ध्या॒ अथो॒ यदे॒व पूर्वे॒ष्वह॑स्सु॒ विलो॑म क्रि॒यते॒ तस्यै॒वैषा शान्तिः॑ ॥ [12]  

### मन्त्रः
अ॒वा॒न्त॒रव्ँ वै द॑शरा॒त्रेण॑ प्र॒जाप॑तिᳶ प्र॒जा अ॑सृजत ।  
यद् द॑शरा॒त्रो भव॑ति , प्र॒जा ए॒व तद् यज॑मानास् सृजन्ते ।  
ए॒ताꣳ ह॒ वा उ॑द॒ङ्कश् शौ᳚ल्बाय॒नस् स॒त्त्रस्य + ऋद्धि॑मुवाच॒ यद् द॑शरा॒त्रः ।  
यद् द॑शरा॒त्रो भव॑ति , स॒त्त्रस्य + ऋर्द्ध्यै᳚ ।  
अथो॒ यदे॒व पूर्वे॒ष्व् अह॑स्सु॒ विलो॑म क्रि॒यते॒ ,
तस्यै॒वैषा शान्तिः॑ ॥ [12]  
#### टीका
4अवान्तरं वा इत्यादि ॥ व्याख्यातं 'द्वे वाव' इत्यत्र द्वादशाहियो दशरात्रोपि विधीयते । समाप्तं गवामयनम् ॥

-  द्वे वाव दे॑वस॒त्त्रे द्वा॑दशा॒हश्चै॒व त्र॑यस्त्रिꣳशद॒हश्च॑ ।  
य ए॒वव्ँ वि॒द्वाꣳस॑स् त्रयस्त्रिꣳशद॒हम् आस॑ते , सा॒ख्षादे॒व दे॒वता॑ अ॒भ्यारो॑हन्ति ।  

   1अथ त्रयस्त्रिंशद्रात्राः । तत्र प्रथमः प्रस्तूयते - द्वे ववेत्यादि ॥ देवसत्रे देवानां प्रधानभूते अभिमते सत्रे अत एव देवप्राप्तौ मुख्यसाधनभूते तस्मादेतेन त्रयस्त्रिंशदहेन साक्षादव्यवधानेन देवता अभ्यारोहन्ति सर्वपापनिवृत्तिहेतुत्वात् अस्य । 'गतिर्गतौ' इति पूर्वस्य निपातः, समासश्च ।

इति सप्तमे पञ्चमे चतुर्थोनुवाकः ॥  


## अनुवाकः ५

### संयुक्तमन्त्रः
यदि॒ सोमौ॒ सꣳसु॑तौ॒ स्याता᳚म्मह॒ति रात्रि॑यै प्रातरनुवा॒कमु॒पाकु॑र्या॒त्पूर्वो॒ वाच॒म्पूर्वो॑ दे॒वता॒ᳶ पूर्व॒श्छन्दाꣳ॑सि वृङ्क्ते॒

### मन्त्रः
यदि॒ सोमौ॒ सꣳसु॑तौ॒ स्याता᳚म् मह॒ति रात्रि॑यै प्रातर् अनुवा॒कम् उ॒पाकु॑र्या॒त् ।  
पूर्वो॒ वाच॒म् पूर्वो॑ दे॒वता॒ᳶ पूर्व॒श्छन्दाꣳ॑सि वृङ्क्ते ।
#### टीका
1अथ सत्रमेवाधिकृत्य किंचिदुच्यते - यदि सोमावित्यादि ॥ यदि सोमौ सोमयागौ गोसत्रात्मकौ सन्तौ संसुतौ समारब्धौ स्यातां महति रात्रियै । उभयत्र व्यत्ययः लिङ्गस्य च वचनस्य । महत्यां रात्रौ इति 'बृहन्महतोरुपसङ्ख्यानम् ' इति महतो विभक्तिरुदात्ता । महारात्रिं उपोत्थाय प्रातरनुवाकमुपाकुर्यात् । यो हि पूर्वमुपाकरोति स इतरस्य वागादीन् वृङ्क्ते आदत्ते ॥


### संयुक्तमन्त्रः
वृष॑ण्वतीम्प्रति॒पद॑ङ्कुर्यात्प्रातस्सव॒नादे॒वैषा॒मिन्द्र॑व्ँवृ॒ङ्क्तेऽथो॒ खल्वा॑हुस्सवनमु॒खेस॑वनमुखे का॒र्येति॑ सवनमु॒खाथ्स॑वनमुखादे॒वैषा॒मिन्द्र॑व्ँवृङ्क्ते

### मन्त्रः
वृष॑ण्वतीम् प्रति॒पद॑ङ् कुर्यात् ।  
प्रातस्सव॒नादे॒व + एषा॒म् इन्द्र॑व्ँ वृ॒ङ्क्ते ।  
#### टीका
2वृषण्वतीमिति ॥ वृषशब्दवतीमृचं बहिष्पवमानस्य प्रतिपदं प्रारम्भं कुर्यात् प्रातस्सवनादेव एषां प्रत्यर्थिनां यजमानानामिन्द्रियं वृङ्क्ते आत्मसात् करोति । एषामिति । लिङ्गात् सत्रविषयमेतदिति जानीमः । वृषशब्दान्मतुप् अनो नुट् ।

### मन्त्रः
अथो॒ खल्वा॑हुस् सवनमु॒खेस॑वनमुखे का॒र्येति॑ ।  
स॒व॒न॒मुखाथ् स॑वनमुखादे॒व + एषा॒मिन्द्र॑व्ँ वृङ्क्ते ।
#### टीका
अथो खल्वाहुः सवनमुखेसवनमुखे त्रयाणमपि सवनानामारम्भे प्रतिपदियं कार्येति सर्वस्मात्सवनमुखादेषां सम्बन्धिनमिन्द्रं इन्द्रियं वृङ्क्ते ॥


### संयुक्तमन्त्रः
सव्ँवे॒शायो॑पवे॒शाय॑ गायत्रि॒यास्त्रि॒ष्टुभो॒ जग॑त्या अनु॒ष्टुभ॑ᳶ प॒ङ्क्त्या अ॒भिभू᳚त्यै॒ स्वाहा॒ छन्दाꣳ॑सि॒ वै स॑व्ँवे॒श उ॑पवे॒शश्छन्दो॑भिरे॒वैषा᳚म् [13]  
छन्दाꣳ॑सि वृङ्क्ते

### मन्त्रः
सव्ँवे॒शायो॑पवे॒शाय॑ गायत्रि॒यास्त्रि॒ष्टुभो॒ जग॑त्या अनु॒ष्टुभ॑ᳶ प॒ङ्क्त्या अ॒भिभू᳚त्यै॒ स्वाहा᳚ ।  
छन्दाꣳ॑सि॒ वै स॑व्ँवे॒श उ॑पवे॒शः ।  
छन्दो॑भिर् ए॒वैषा᳚म्  छन्दाꣳ॑सि वृङ्क्ते [13]।

#### टीका
3संवेशायेत्यादिरभिभूतिहोममन्त्रोव्याख्यातप्रायः 'इष्टर्गः' इत्यत्र ॥ छन्दांसि वा इत्यादि ब्राह्मणं च तत्रैव व्याख्यातप्रायम्6 । तत्त्वेकाहादिविषयम् । इदंतु सत्त्रविषयम् । तत्र तिस्रोऽभिभूतयः, अत्र तु पञ्चेति विवेकः ॥

### संयुक्तमन्त्रः
सज॒नीय॒ꣳ॒ शस्य॑व्ँविह॒व्यꣳ॑ शस्य॑म॒गस्त्य॑स्य कयाशु॒भीय॒ꣳ॒ शस्य॑मे॒ताव॒द्वा अ॑स्ति॒ याव॑दे॒तद्याव॑दे॒वास्ति॒ तदे॑षाव्ँवृङ्क्ते॒

### मन्त्रः
स॒ज॒नीय॒ꣳ॒ शस्य᳚म् । वि॒ह॒व्यꣳ॑ शस्य᳚म् ।
अ॒गस्त्य॑स्य कयाशु॒भीय॒ꣳ॒ शस्य॑म् ।  
#### टीका
4सजनीयमित्यादि ॥ निष्केवल्ये 'इन्द्रस्य नु वीर्याणि प्रवोचं' इत्यस्य स्थाने सजनीयं 'यो जात एव' इति शस्यम् । सजनासः इति शब्दोस्मिन्नस्तीति 'मतौच्छः' इतिछः । महावैश्वदेवे 'आ नो भद्राः' इत्यस्य स्थाने विहव्यं 'ममाग्ने' इति शस्यम् । विहवशब्दोस्मिन्वर्तत इति मत्वर्थे यत् । मरुत्वतीये 'जनिष्ठा उग्रः' इत्यस्य स्थाने अगस्त्यस्य कयाशुभीयं' कया शुभासवयसः' इति शस्यम् । पूर्ववच्छः ।

### मन्त्रः
ए॒ताव॒द्वा अ॑स्ति॒ याव॑द् ए॒तद् ।
याव॑द् ए॒वास्ति॒ तदे॑षाव्ँ वृङ्क्ते ।
#### टीका
एतावद्वा इत्यादि । एतावदेव सजनीयं प्रतियष्टृणामस्ति यावदेतदनुक्रान्तम् । वागादीनि इन्द्रछन्दांसि शस्त्रविशेषाश्च यावदेवास्ति तत्सर्वमेषां वृङ्क्ते आदत्ते । एतेन ज्ञायते विद्विषाणयोः संसवो न पितापुत्रादीनामिति ॥

### संयुक्तमन्त्रः
यदि॑ प्रातस्सव॒ने क॒लशो॒ दीर्ये॑त वैष्ण॒वीषु॑ शिपिवि॒ष्टव॑तीषु स्तुवीर॒न्यद्वै य॒ज्ञस्या॑ति॒रिच्य॑ते॒ विष्णु॒न्तच्छि॑पिवि॒ष्टम॒भ्यति॑ रिच्यते॒ तद्विष्णु॑श्शिविपि॒ष्टोऽति॑रिक्त ए॒वाति॑रिक्तन्दधा॒त्यथो॒ अति॑रिक्तेनै॒वाति॑रिक्तमा॒प्त्वाव॑ रुन्धते॒

### मन्त्रः
यदि॑ प्रातस्सव॒ने क॒लशो॒ दीर्ये॑त वैष्ण॒वीषु॑ शिपिवि॒ष्टव॑तीषु स्तुवीर॒न् ।  
यद्वै य॒ज्ञस्या॑ति॒रिच्य॑ते विष्णु॒न् तच् छि॑पिवि॒ष्टम् अ॒भ्यति॑ रिच्यते ।  
तद्विष्णु॑श् शिविपि॒ष्टोऽति॑रिक्त ए॒वाति॑रिक्तन् दधा॒ति ।
#### टीका
5यदि प्रातस्सवन इत्यादि ॥ कलशो द्रोणकलशः यदि दीर्येत भिद्येत वैष्णवीषु शिपिविष्टशव्दवतीषु ऋक्षु स्तुवीरन् यत् यज्ञस्यातिरिच्यते प्राकृतादिदमेव साम एतद्विष्णुं शिपिविष्टमभिलक्ष्यातिरिच्यते । तस्मात्तदतिरिक्तं विष्णुः शिपिविष्टः तत्प्राधान्यात् । तस्मात् तदतिरिक्ते शिपिविष्टे विष्णावेवातिरिक्तं पुनर्गृह्यमाणं सोमं दधाति ।

### मन्त्रः
अथो॒ अति॑रिक्तेन + ए॒वाति॑रिक्तम् आ॒प्त्वाव॑ रुन्धते ।
#### टीका
अथो अपिच अतिरिक्तेनैव अतिरिक्तं पुनर्गृहीतं आप्त्वा अदोषरूपमेव शास्त्रीयमेव लब्ध्वा अवरुन्धते सत्रफलम् ॥



### संयुक्तमन्त्रः
यदि॑ म॒ध्यन्दि॑ने॒ दीर्ये॑त वषट्का॒रनि॑धन॒ꣳ॒ साम॑ कुर्युर्वषट्का॒रो वै य॒ज्ञस्य॑ प्रति॒ष्ठा प्र॑ति॒ष्ठामे॒वैन॑द्गमयन्ति॒ यदि॑ तृतीयसव॒न ए॒तदे॒व ॥ [14]  

### मन्त्रः
यदि॑ म॒ध्यन्दि॑ने॒ दीर्ये॑त वषट्का॒रनि॑धन॒ꣳ॒ साम॑ कुर्युः ।  
वषट्का॒रो वै य॒ज्ञस्य॑ प्रति॒ष्ठा ।
प्र॒ति॒ष्ठामे॒व + एन॑द् गमयन्ति ।  
#### टीका
6यदि माध्यन्दिनसवने दीर्येत । कलश इत्येव । गतमन्यत् । प्रतिष्ठामेवैनं क्रतुं गमयति अवैकल्येन समापयति ।

### मन्त्रः
यदि॑ तृतीयसव॒न ए॒तदे॒व ॥ [14]
#### टीका
यदि तृतीयसवन इत्यादि । अत्र यस्सोमः तस्य दीरणे एतदेव कुर्युः वषट्कारनिधनमिति ब्राह्मणाच्छंसिनस्स्तोत्रं कुर्युरिति ॥

इति सप्तमे पञ्चमे पञ्चमोनुवाकः ॥  


## अनुवाकः ६

### संयुक्तमन्त्रः
ष॒ड॒हैर्मासा᳚न्थ्स॒म्पाद्याह॒रुथ्सृ॑जन्ति षड॒हैर्हि मासा᳚न्थ्स॒म्पश्य॑न्त्यर्धमा॒सैर्मासा᳚न्थ्स॒म्पाद्याह॒रुथ्सृ॑जन्त्यर्धमा॒सैर्हि मासा᳚न्थ्स॒म्पश्य॑न्त्यमावा॒स्य॑या॒ मासा᳚न्थ्स॒म्पाद्याह॒रुथ्सृ॑जन्त्यमावा॒स्य॑या॒ हि मासा᳚न्थ्स॒म्पश्य॑न्ति पौर्णमा॒स्या मासा᳚न्थ्स॒म्पाद्याह॒रुथ्सृ॑जन्ति पौर्णमा॒स्या हि मासा᳚न्थ्स॒म्पश्य॑न्ति॒

### मन्त्रः
ष॒ड॒हैर् मासा᳚न्थ् स॒म्पाद्य + अह॒र् उथ्सृ॑जन्ति ।
ष॒ड॒हैर् हि मासा᳚न्थ् स॒म्पश्य॑न्ति ।  
अ॒र्ध॒मा॒॒सैर् मासा᳚न्थ् स॒म्पाद्य + अह॒र् उथ्सृ॑जन्ति । अ॒र्ध॒मा॒सै॒र् हि मासा᳚न्थ् स॒म्पश्य॑न्ति ।  
अ॒मा॒वास्य॑या॒ मासा᳚न्थ् स॒म्पाद्याह॒र् उथ्सृ॑जन्ति । अ॒मा॒वा॒स्य॑या॒ हि मासा᳚न्थ् स॒म्पश्य॑न्ति ।  
पौ॒र्ण॒मा॒स्या मासा᳚न्थ् स॒म्पाद्याह॒र् उथ्सृ॑जन्ति । पौ॒र्ण॒मा॒स्या हि मासा᳚न्थ् स॒म्पश्य॑न्ति॒ ।

#### टीका
1अथोत्सर्गिणामयनं प्रस्तूयते - इदं च गवामयनस्य गुणविकारः । अत्र विशेष उच्यते - षडहैरिति ॥ मासः सावनः त्रिंशदुष्णकरोदयं सावनं मासमाहुः । उक्ताषडहाः पृष्ठ्याभिप्लवात्मकाः । तैर्मासान् संपाद्य पूरयित्वा अनन्तरस्य मासस्य आद्यमहर्ज्योतिराख्यं उत्सृजन्ति त्यजन्ति । अत्र षडहा एव गण्यन्ते न दिवसाः । षडहैरहः पञ्चभिः मासान् सपश्यन्ति गणयित्वा जानन्ति पञ्चानां षण्णां च षडाहानां संवर्गस्त्रिंशदिति । अर्धमासैरिति । द्वाभ्यामर्धमासाभ्यां पञ्चदशकाभ्यां (पञ्चम एकाभ्या) एकमासं संपादयति । समप्रविभागे अर्धशब्दः । 'अर्ध नपुंसकम्' इति समासः । अर्धमासैर्हि मासान् संपश्यन्ति द्वाभ्यां द्वाम्यामर्धमासाभ्यां एकैको मास गति गणयित्वा मासान् जानन्ति जनयन्ति । अत्रार्धमासावेव गण्येते, न दिवसाः अमावास्ययेति । अमावास्यामारभ्य मासस्सपाद्यः । अत्रामावास्यैव गण्यते । न दिवसादि, त्रिंशद्दिवसव्यपगमे अमावास्यान्तरापगमात् अमावास्यया मासज्ञानम् । पौर्णमास्येति । गतम् ॥


### संयुक्तमन्त्रः
यो वै पू॒र्ण आ॑सि॒ञ्चति॒ परा॒ स सि॑ञ्चति॒ यᳶ पू॒र्णादु॒दच॑ति [15]  
प्रा॒णम॑स्मि॒न्थ्स द॑धाति॒ यत्पौ᳚र्णमा॒स्या मासा᳚न्थ्स॒म्पाद्याह॑रुथ्सृ॒जन्ति॑ सव्ँवथ्स॒रायै॒व तत्प्रा॒णन्द॑धति॒ तदनु॑ स॒त्त्रिण॒ᳶ प्राण॑न्ति॒


### मन्त्रः
यो वै पू॒र्ण आ॑सि॒ञ्चति॒ परा॒ स सि॑ञ्चति ।
यᳶ पू॒र्णादु॒दच॑ति प्रा॒णम् अ॑स्मि॒न्थ् स द॑धाति  [15]।  

यत् पौ᳚र्णमा॒स्या मासा᳚न्थ् स॒म्पाद्याह॑र् उथ्सृ॒जन्ति॑ ,
सव्ँवथ्स॒रायै॒व तत् प्रा॒णन् द॑धति ।  
तदनु॑ स॒त्त्रिण॒ᳶ प्राण॑न्ति ।
#### टीका
2यो वा इत्यादि ॥ यः पूर्णे आधारे पुनरपि आसिञ्चति प्रक्षिपति जलादि स खलु तं परासिञ्चति सेचनेन नाशयति । यस्तत एवोदचति उत्सिञ्चति उद्धरति स्तोकं सोऽस्मिन् प्राणावकाशं दधाति । तस्मात्पौर्णमास्यनन्तरमहरुत्सर्जनेन संवत्सराय प्राणावकाशं दधाति ततश्च तदनु तेनैव हेतुना सत्रिणः प्राणन्ति । 'अनुर्लक्षणे' इति कर्मप्रवचनीयत्वम् ॥


### संयुक्तमन्त्रः
यदह॒र्नोथ्सृ॒जेयु॒र्यथा॒ दृति॒रुप॑नद्धो वि॒पत॑त्ये॒वꣳ स॑व्ँवथ्स॒रो वि प॑ते॒दार्ति॒मार्च्छे॑यु॒र्यत्पौ᳚र्णमा॒स्या मासा᳚न्थ्स॒म्पाद्याह॑रुथ्सृ॒जन्ति॑ सव्ँवथ्स॒रायै॒व तदु॑दा॒नन्द॑धति॒ तदनु॑ स॒त्त्रिण॒ उत् [16]  
अ॒न॒न्ति॒ नार्ति॒मार्च्छ॑न्ति पू॒र्णमा॑से॒ वै दे॒वानाꣳ॑ सु॒तो यत्पौ᳚र्णमा॒स्या मासा᳚न्थ्स॒म्पाद्याह॑रुथ्सृ॒जन्ति॑ दे॒वाना॑मे॒व तद्य॒ज्ञेन॑ य॒ज्ञम्प्र॒त्यव॑रोहन्ति॒


### मन्त्रः
यदह॒र् न + उथ्सृ॒जेयु॒र् यथा॒ दृति॒रुप॑नद्धो वि॒पत॑ति + ए॒वꣳ स॑व्ँवथ्स॒रो वि प॑तेत् ।  
आर्ति॒मार्च्छे॑युः ।
यत्पौ᳚र्णमा॒स्या मासा᳚न्थ् स॒म्पाद्याह॑र् उथ्सृ॒जन्ति॑ , सव्ँवथ्स॒रायै॒व तद् उ॑दा॒नन् द॑धति ।  
तदनु॑ स॒त्त्रिण॒ उद् अ॑नन्ति , नार्ति॒म् आर्च्छ॑न्ति ।[16]
#### टीका
3यदहरित्यादि । यदि यथोक्तमहर्नोत्सृजेयुः यथादृतिरुपनद्धः पूरयित्वा बद्धः विपतति विलोडनेन क्वचिदवतिष्ठते एवं संवत्सरो विपतेत् ततश्चार्तिमार्छेयुः यजमानाः । अथाहरुत्सर्जनेन संवत्सरस्योदानं दधाति उच्छ्वासावकाशं कुर्वन्ति तदनुसत्रिण उदनन्ति उच्छ्वसन्ति नार्तिं गच्छन्ति ।


### मन्त्रः
पू॒र्णमा॑से॒ वै दे॒वानाꣳ॑ सु॒तः ।  
यत्पौ᳚र्णमा॒स्या मासा᳚न्थ् स॒म्पाद्याह॑र् उथ्सृ॒जन्ति॑ , दे॒वाना॑मे॒व तद् य॒ज्ञेन॑ य॒ज्ञम् प्र॒त्यव॑रोहन्ति ।

#### टीका
पूर्णमासे वा इत्यादि । सुतः सुत्या । प्रायेण पूर्णमासे देवानां सुत्येति यावत् । तस्मात्पौर्णमास्युपक्रमं मासं संपाद्य अह्नः पौर्णमास्याः उत्सर्जनाद्देवानामेव यज्ञेन यज्ञं पृष्ठं प्रत्यवरोहन्ति देवानां यज्ञमाकृष्य यज्ञपार्श्वं प्राप्नुवन्ति । ततश्च उत्सृष्टं चानुत्सृष्टं च तदहर्भवति ॥


### संयुक्तमन्त्रः
वि वा ए॒तद्य॒ज्ञञ्छि॑न्दन्ति॒ यथ्ष॑ड॒हस॑न्तत॒ꣳ॒ सन्त॒मथाह॑रुथ्सृ॒जन्ति॑ प्राजाप॒त्यम्प॒शुमाल॑भन्ते प्र॒जाप॑ति॒स्सर्वा॑ दे॒वता॑ दे॒वता॑भिरे॒व य॒ज्ञꣳ सन्त॑न्वन्ति॒

### मन्त्रः
वि वा ए॒तद् य॒ज्ञञ् छि॑न्दन्ति॒ यथ्ष॑ड॒हस॑न्तत॒ꣳ॒ सन्त॒म् अथाह॑र् उथ्सृ॒जन्ति॑ ।  
प्रा॒जा॒प॒त्यम् प॒शुम् आल॑भन्ते ।
प्र॒जाप॑ति॒स् सर्वा॑ दे॒वताः᳚ ।  
दे॒वता॑भिरे॒व य॒ज्ञꣳ सन्त॑न्वन्ति ।

#### टीका
4वि वा एतदित्यादि ॥ एतद्धि यज्ञं विच्छिन्दन्ति यत् षडहसन्ततं षडहैरविच्छेदनेन सम्बद्धं सन्ततम् । 'तृतीया कर्मणि' इति पूर्वपदप्रकृतिस्वरत्वम् । अथानन्तरभावि अहः उत्सृजन्ति यज्ञमहरुत्सर्गेण विच्छिन्दन्ति । अथ यच्चाहरुत्सृजन्ति । प्राजापत्यमित्यादि । उत्सृष्टेऽह्नि संतन्वन्ति अविछिन्नं कुर्वन्ति ॥


### संयुक्तमन्त्रः
यन्ति॒ वा ए॒ते सव॑ना॒द्येऽहः॑ [17]  
उ॒थ्सृ॒जन्ति॑ तु॒रीय॒ङ्खलु॒ वा ए॒तथ्सव॑न॒य्ँयथ्सा᳚न्ना॒य्यय्यँथ्सा᳚न्ना॒य्यम्भव॑ति॒ तेनै॒व सव॑ना॒न्न य॑न्ति समुप॒हूय॑ भख्षयन्त्ये॒तथ्सो॑मपीथा॒ ह्ये॑तर्हि॑ यथायत॒नव्ँवा ए॒तेषाꣳ॑ सवन॒भाजो॑ दे॒वता॑ गच्छन्ति॒ येऽह॑रुथ्सृ॒जन्त्य्...

### मन्त्रः
यन्ति॒ वा ए॒ते सव॑ना॒द्येऽहरुथ्सृ॒जन्ति॑ ।[17]  
तु॒रीय॒ङ्खलु॒ वा ए॒तथ् सव॑न॒य्ँ यथ् सा᳚न्ना॒य्यम् ।  
यथ्सा᳚न्ना॒य्यम् भव॑ति॒ , तेनै॒व सव॑ना॒न्न य॑न्ति ।  
समुप॒हूय॑ भख्षयन्ति ।
ए॒तथ् सो॑मपीथा॒ ह्ये॑तर्हि॑ ।  
य॒था॒य॒त॒नव्ँ वा ए॒तेषाꣳ॑ सवन॒भाजो॑ दे॒वता॑ गच्छन्ति॒ , येऽह॑र्  उथ्सृ॒जन्ति ।
#### टीका
5यन्ति वा इत्यादि ॥ सान्नाय्यं भक्षयन्ति समुपहूयासावसावुपह्वयस्वेति । एतर्हि एतस्मिन्नह्नि एतदेव सोमपानमेषामिति । पिबतेरौणादिकस्स्थक्प्रत्ययः । 'इदमोर्हिल्' इति हिल्प्रत्ययः, 'एते तौरथोः' इति एतादेशः । यथायतनमित्यादि । इह कृत्याभावादेतत् स्थानं हित्वा स्वंस्वं स्थानं गच्छन्ति । गतमन्यत् ॥


### संयुक्तमन्त्रः
अ॑नुसव॒नम्पु॑रो॒डाशा॒न्निर्व॑पन्ति यथायत॒नादे॒व स॑वन॒भाजो॑ दे॒वता॒ अव॑ रुन्धते॒ऽष्टाक॑पालान्प्रातस्सव॒न एका॑दशकपाला॒न्माध्य॑न्दिने॒ सव॑ने॒ द्वाद॑शकपालाꣳस्तृतीयसव॒ने छन्दाꣳ॑स्ये॒वाप्त्वाव॑ रुन्धते

### मन्त्रः
अ॒नु॒स॒व॒नम् पु॑रो॒डाशा॒न् निर्व॑पन्ति ।
य॒था॒ऽय॒त॒नाद् ए॒व स॑वन॒भाजो॑ दे॒वता॒ अव॑ रुन्धते ।  

अष्टाक॑पालान् प्रातस्सव॒न , एका॑दशकपाला॒न् माध्य॑न्दिने॒ सव॑ने॒ ,  द्वाद॑शकपालाꣳस्तृतीयसव॒ने ।  
छन्दाꣳ॑स्ये॒व आप्त्वाऽव॑ रुन्धते ।
#### टीका
6अनुसवनमित्यादि ॥ सवनेसवने सर्वस्मिन् सवने कालक्रमेण पुरोडाशान् तत्तत्सवनोक्तान् निर्वपन्ति । वीप्सायां 'यथार्थे यदव्ययम्' इत्यनोरव्ययीभावः । यथायतनादेवेति । स्वात्स्वादायतनाद्देवता अवरुन्धते । 'यथाऽसादृश्ये' इत्यव्ययीभावः । अष्टाकपालानित्यादि । प्रातस्सवने प्रातस्सवनकाले । एवं सर्वत्र । छन्दांस्येवेत्यादि । अष्टत्वादिकया गायत्र्यादीनां संख्यया गायत्र्यादीनि छन्दांस्याप्त्वा सवनं यज्ञमवरुन्धते ॥


### संयुक्तमन्त्रः
वैश्वदे॒वञ्च॒रुन्तृ॑तीयसव॒ने निर्व॑पन्ति वैश्वदे॒वव्ँवै तृ॑तीयसव॒नन्तेनै॒व तृ॑तीयसव॒नान्न य॑न्ति ॥ [18]  

### मन्त्रः
वै॒श्व॒दे॒वञ् च॒रुन् तृ॑तीयसव॒ने निर्व॑पन्ति ।
वै॒श्व॒दे॒वव्ँ वै तृ॑तीयसव॒नम् ।  
तेनै॒व तृ॑तीयसव॒नान् न य॑न्ति ॥ [18]  

#### टीका
7वैश्वदेवमित्यादि ॥ तृतीयसवनकाले निर्वपणात् तृतीयसवनानपगमः ॥

इति सप्तमे पञ्चमे षष्ठोनुवाकः ॥  


## अनुवाकः ७

### संयुक्तमन्त्रः
उ॒थ्सृज्या (३) न्नोथ्सृज्या (३) मिति॑ मीमाꣳसन्ते ब्रह्मवा॒दिन॒स्तद्वा॑हुरु॒थ्सृज्य॑मे॒वेत्य॑मावा॒स्या॑याञ्च पौर्णमा॒स्याञ्चो॒थ्सृज्य॒मित्या॑हुरे॒ते हि य॒ज्ञव्ँवह॑त॒ इति॒

### मन्त्रः
उ॒थ्सृज्या (३) न्नोथ्सृज्या (३) मिति॑ मीमाꣳसन्ते ब्रह्मवा॒दिनः॑ ।
#### टीका
1उक्तमहरुत्स्रष्टव्यमिति ॥ तदिदानीं विचारपूर्वं निर्णेतुमारभते - उत्सृज्यामित्यादि ॥ किमुत्सृज्य समुत्स्रष्टव्यमहः उत नेति विचारयन्ति ब्रह्मवादिनः । 'ऋदुपधाच्च' इति क्यप्प्रत्ययः । 'विचार्यमाणानां' इत्युदात्तः प्लुतः, तस्यासिद्धत्वात् कृदुत्तरपदप्रकृतिस्वरत्वं च निवर्तते । 'मान्बध' इत्यादिना मानेर्जिज्ञासायां सन्प्रत्ययः ।

### मन्त्रः
तदु + आ॑हुर् उ॒थ्सृज्य॑म् ए॒वेति॑ ।  
अ॑मावा॒स्या॑याञ्च पौर्णमा॒स्याञ् च उ॒थ्सृज्य॒मित्या॑हुः ।  
ए॒ते हि य॒ज्ञव्ँ वह॑त॒ इति॑ ।

#### टीका
तद्वाहुरित्यादि । तत्र चाहुः ब्रह्मवादिनोऽन्ये वा यज्ञविदः उत्सृज्यमेव नेदं विचार्यमिति । अथोत्सर्गकाला उच्यन्ते - अमावास्यायां चेत्यादि । हेतुमाह - एते हीति । यज्ञं कर्मान्तरं दर्शपूर्णमासात्मकं एते दर्शपूर्णमासे सर्वदा वहतः तस्मादुत्स्रष्टव्यानयोः न यज्ञ कालस्स्यादिति । किंच तदाधारत्वात् सर्वकर्मणां ताभ्यां तेषां मिश्रणं च प्रयोजनमिति ॥



### संयुक्तमन्त्रः
ते त्वाव नोथ्सृज्ये॒ इत्या॑हु॒र्ये अ॑वान्त॒रय्ँय॒ज्ञम्भे॒जाते॒ इति॒ या प्र॑थ॒मा व्य॑ष्टका॒ तस्या॑मु॒थ्सृज्य॒मित्या॑हुरे॒ष वै मा॒सो वि॑श॒र इति॒

### मन्त्रः
ते त्वाव नोथ्सृज्ये॒ इत्या॑हु॒र् ये अ॑वान्त॒रय्ँ य॒ज्ञम् भे॒जाते॒ इति ।  
#### टीका
2किं सर्वदैव तयोरुत्सृज्यमित्याह - ते त्वावेति ॥ संहितायां वाशब्दस्य लोपः । तुशब्दो व्यावृत्तौ । ते तु अमावास्यापौर्णमास्यौ नोत्सृज्ये नोत्स्रष्टव्ये तयोरिति यज्ञविद आहुः । अधिकरणे कृत्यः । नेत्युक्तं, के ते इत्याह - अवान्तरं अभ्यन्तरं यज्ञं भेजाते अन्तः प्रविश्याङ्गभावेन यज्ञं भजेते धारयतः । छान्दसो लिट् । तत्र नोत्स्रष्टव्यमहरस्ति । अन्यथा एते अवेक्षमाणस्य तस्य यज्ञस्याभाव एव स्यात् ।

### मन्त्रः
या प्र॑थ॒मा व्य॑ष्टका॒ , तस्या॑म् उ॒थ्सृज्य॒मित्या॑हुः ।  
ए॒ष वै मा॒सो वि॑श॒र इति॒
#### टीका
या प्रथमेत्यादि । या प्रथमा कृष्णाष्टमी व्यष्टकाख्या तस्यामुत्सृज्यमित्याहुः । हेतुं चाहुः - मासस्यास्य एष विशरः विशरणस्थानमियं व्यष्टकेति । शीतातिप्रवृत्त्या विनष्ट इव मासोत्र भवतीति ॥


### संयुक्तमन्त्रः
नादि॑ष्टम् [19]  
उथ्सृ॑जेयु॒र्यदादि॑ष्टमुथ्सृ॒जेयु॑र्या॒दृशे॒ पुन॑ᳶ पर्याप्ला॒वे मध्ये॑ षड॒हस्य॑ स॒म्पद्ये॑त

### मन्त्रः
नाऽऽदि॑ष्टम् उथ्सृ॑जेयुः ।[19]  
यद् आदि॑ष्टम् उथ्सृ॒जेयु॑र् , या॒दृशे॒ पुन॑ᳶ पर्याप्ला॒वे मध्ये॑ षड॒हस्य॑ स॒म्पद्ये॑त ।

#### टीका
3नादिष्टमिति ॥ न नियमेनोत्सृष्टमप्युत्सृजेयुः । यत्र क्वचिदुत्सृष्टं न पुनस्तत्रोत्सृजेयुः । प्रथमग्रहणादेव सिद्धे वचनं क्वचिदन्यत्र विधानार्थम् । तदेवाह - यदिति । यादृशे दिवसे आदिष्टमुत्सृजेयुः यद्युत्सर्गः प्रयुज्येत तदादिष्टमुत्सृजेयुः । कीदृश इत्याह - यादृश इत्यादि । पुनः पर्याप्लावे पर्यावृत्तौ वर्तमानायां मध्ये षडहस्य यादृशे दिवसे अष्टमी संपद्यते यदि तादृशे पूर्वमुत्सुष्टं न पुनरुत्सृजेयुः । अतादृशत्वे द्वितीयादावप्युत्सुजेयुरिति । अत्र हि सावनेन सत्रं प्रवर्तते चान्द्रमानेन तिथिरिति वैषम्यात् कदाचित्तादृशत्वमपि स्यादिति । आदिष्टमित्यादेशः निवर्तते स्थानी स्यादिति तुल्यत्वादुत्सृष्टमहरित्युच्यते । स्थानी ह्यस्य क्वचिदादेशेन निवर्तितो न तत्र पुनर्निवर्त्यते, विषयान्तरे तु निवर्त्यत इति ॥


### संयुक्तमन्त्रः
षड॒हैर्मासा᳚न्थ्स॒म्पाद्य॒ यथ्स॑प्त॒ममह॒स्तस्मि॒न्नुथ्सृ॑ज्येयु॒स्तद॒ग्नये॒ वसु॑मते पुरो॒डाश॑म॒ष्टाक॑पाल॒न्निर्व॑पेयुरै॒न्द्रन्दधीन्द्रा॑य म॒रुत्व॑ते पुरो॒डाश॒मेका॑दशकपालव्ँवैश्वदे॒वन्द्वाद॑शकपालम॒ग्नेर्वै वसु॑मतᳶ प्रातस्सव॒नय्यँद॒ग्नये॒ वसु॑मते पुरो॒डाश॑म॒ष्टाक॑पालन्नि॒र्वप॑न्ति दे॒वता॑मे॒व तद्भा॒गिनी᳚ङ्कु॒र्वन्ति॑ [20]  
सव॑नमष्टा॒भिरुप॑ यन्ति॒ यदै॒न्द्रन्दधि॒ भव॒तीन्द्र॑मे॒व तद्भा॑ग॒धेया॒न्न च्या॑वय॒न्तीन्द्र॑स्य॒ वै म॒रुत्व॑तो॒ माध्य॑न्दिन॒ꣳ॒ सव॑न॒य्ँयदिन्द्रा॑य म॒रुत्व॑ते पुरो॒डाश॒मेका॑दशकपालन्नि॒र्वप॑न्ति दे॒वता॑मे॒व तद्भा॒गिनी᳚ङ्कु॒र्वन्ति॒ सव॑नमेकाद॒शभि॒रुप॑ यन्ति॒ विश्वे॑षा॒व्ँवै दे॒वाना॑मृभु॒मता᳚न्तृतीयसव॒नय्यँद्वै᳚श्वदे॒वन्द्वाद॑शकपालन्नि॒र्वप॑न्ति दे॒वता॑ ए॒व तद्भा॒गिनीः᳚ कु॒र्वन्ति॒ सव॑नन्द्वाद॒शभिः॑ [21]  
उप॑ यन्ति

### मन्त्रः
ष॒ड॒हैर्मासा᳚न्थ् स॒म्पाद्य॒ यथ्स॑प्त॒ममह॒स् तस्मि॒न्न् उथ्सृ॑ज्येयुः ।  

तद॒ग्नये॒ वसु॑मते पुरो॒डाश॑म॒ष्टाक॑पाल॒न् निर्व॑पेयुर् ऐ॒न्द्रन् दधीन्द्रा॑य म॒रुत्व॑ते पुरो॒डाश॒म् एका॑दशकपालव्ँ वैश्वदे॒वन् द्वाद॑शकपालम्  ।  

अ॒ग्नेर् वै वसु॑मतᳶ प्रातस्सव॒नम् ।  

यद॒ग्नये॒ वसु॑मते पुरो॒डाश॑म् अ॒ष्टाक॑पालन् नि॒र्वप॑न्ति दे॒वता॑म् ए॒व तद्भा॒गिनी᳚ङ्कु॒र्वन्ति॑ [20]  ।  
सव॑नम् अष्टा॒भिर् उप॑ यन्ति ।  

यदै॒न्द्रन् दधि॒ भव॒तीन्द्र॑मे॒व तद्भा॑ग॒धेया॒न्न च्या॑वय॒न्ति ।  

इन्द्र॑स्य॒ वै म॒रुत्व॑तो॒ माध्य॑न्दिन॒ꣳ॒ सव॑नम् ।  
यदिन्द्रा॑य म॒रुत्व॑ते पुरो॒डाश॒म् एका॑दशकपालन् नि॒र्वप॑न्ति , दे॒वता॑मे॒व तद्भा॒गिनी᳚ङ् कु॒र्वन्ति,  सव॑नम् एकाद॒शभि॒र् उप॑ यन्ति ।

विश्वे॑षा॒व्ँ वै दे॒वाना॑म् ऋभु॒मता᳚न् तृतीयसव॒नम् ।  

यद् वै᳚श्वदे॒वन् द्वाद॑शकपालन् नि॒र्वप॑न्ति , दे॒वता॑ ए॒व तद्भा॒गिनीः᳚ कु॒र्वन्ति॒, सव॑नन् द्वाद॒शभिर् उप॑ यन्ति ।[21]
#### टीका
4षडहैरित्यादि ॥ षडेहैः पञ्चभिः पञ्च मासान् संपाद्य यत्सप्तमं पञ्चमषडहानन्तरभावि अहस्तस्मिन्नुत्सृजेयुः क्रमप्राप्तं कर्म । तदग्नय इत्यादि । तस्मि न्नुत्सृष्टेऽह्नि आग्नेयादीनि निर्वपेयुः - अग्नेर्वा इत्यादि । प्रातस्सवने देवतां वसुमन्तमग्निं पुरोडाशेन भागवतीं कुर्वन्ति नोत्सृष्टा अप्यन्तरिता भवन्ति । अष्टत्वसङ्ख्यया च गायत्रं प्रातस्सवनमुपगच्छन्ति । (ततश्च उत्सृष्टं चानुत्सृष्टं च तदहर्भवति । एतदित्यादि । एतद्धि यज्ञं विच्छिन्दन्ति यत् षडहसस्ततं षडहैरविच्छेदेन सम्बद्धं सन्ततम् । 'तृतीया कर्मणि' इति पूर्वपदप्रकृतिस्वरत्वम् । अथानन्तरभावि अहरुत्सृजन्ति यज्ञमहरुत्सर्गेण विच्छिन्दन्ति । अथ यच्चाहरुत्सृजन्तीति । प्राजापत्यमित्यादि । उत्सृष्टेऽह्नि सन्तन्वन्ति अविछिन्नं कुर्वते) नोत्सृष्टं भवति । एवमुत्तरत्र द्रष्टव्यम् । 'ह्रस्वनुड्भ्याम्' इत्युदात्तः वसुभ्यो
व्यत्ययेन भवति ॥



### संयुक्तमन्त्रः
प्राजाप॒त्यम्प॒शुमा ल॑भन्ते य॒ज्ञो वै प्र॒जाप॑तिर्य॒ज्ञस्यान॑नुसर्गाय

### मन्त्रः
प्रा॒जा॒प॒त्यम्प॒शुम् आ ल॑भन्ते ।
य॒ज्ञो वै प्र॒जाप॑तिर् य॒ज्ञस्याऽन॑नुसर्गाय ।
#### टीका
5प्राजापत्यमित्यादि ॥ तस्मिन्नेवाह्नि उक्तस्य द्विर्वचनं पुरोडाशा मा बाधिषतेति । अननुसर्गाय अनुत्सर्गाय प्राजापत्यः पशुः ॥


### संयुक्तमन्त्रः
अभिव॒र्त इ॒तष्षण्मा॒सो ब्र॑ह्मसा॒मम्भ॑वति॒ ब्रह्म॒ वा अ॑भिव॒र्तो ब्रह्म॑णै॒व तथ्सु॑व॒र्गल्ँलो॒कम॑भिव॒र्तय॑न्तो यन्ति प्रतिकू॒लमि॑व॒ हीतस्सु॑व॒र्गो लो॒क

### मन्त्रः
अ॒भि॒व॒र्त इ॒तष् षण्मा॒सो ब्र॑ह्मसा॒मम् भ॑वति ।
ब्रह्म॒ वा अ॑भिव॒र्तः ।  
ब्रह्म॑णै॒व तथ्सु॑व॒र्गल्ँ लो॒कम् अ॑भिव॒र्तय॑न्तो यन्ति ।  
प्र॒ति॒कू॒ल॒म् इ॑व हि + इतस् सु॑व॒र्गो लो॒कः ।
#### टीका
6अभिवर्त इति ॥ पूर्वस्मिन् पक्षसि इत इमं प्रथममारभ्य इतो वा यतः षण्मासोभिवर्तो ब्रह्मसामं भवति । (व्यत्यये) ल्यब्लोपे पञ्चमी । ब्रह्म वा इत्यादि । स्वर्गं लोकं ब्रह्मणैवाभिमुख्येन वर्तयन्तो गच्छन्ति स्वर्गमेव प्रतिपद्यन्ते । प्रतिकूलमिति । इत इमं मनुष्यलोकमपेक्ष्य प्रतिकूलं प्रतिकूलमिव हि स्वर्गो लोको वर्तते; अधोमुखत्वादित्येके । मृत्वा तत्र गमनादित्यन्ये ॥


### संयुक्तमन्त्रः
इन्द्र॒ क्रतु॑न्न॒ आ भ॑र पि॒ता पु॒त्रेभ्यो॒ यथा᳚ । शिख्षा॑ नो अ॒स्मिन्पु॑रुहूत॒ याम॑नि जी॒वा ज्योति॑रशीम॒हीत्य॒मुत॑ आय॒ताꣳ षण्मा॒सो ब्र॑ह्मसा॒मम्भ॑वत्


### मन्त्रः
इन्द्र॒ क्रतु॑न् न॒ आ भ॑र पि॒ता पु॒त्रेभ्यो॒ यथा᳚ ।  
शिख्षा॑ नो अ॒स्मिन् पु॑रुहूत॒ याम॑नि जी॒वा ज्योति॑र् अशीम॒हीत्य् अ॒मुत॑ आय॒ताꣳ षण्मा॒सो ब्र॑ह्मसा॒मम् भ॑वति ।

#### टीका
7इन्द्र क्रतुमित्यादि ॥ अमुतः अमुं द्यामारभ्य आयतां पर्यावृत्तानां षण्मासो ब्रह्मसामं भवति 'इन्द्र क्रतुं' इति मन्त्रेण । इयं च पथ्याबृहती, तृतीयस्य पादस्य द्वादशाक्षरत्वात् । अर्थस्तु - हे इन्द्र! क्रतुं प्रज्ञां कर्म वा तद्विषयं कर्मैव वा नः अस्मभ्यं आभर आहर । 'हृग्रहोर्भः' । यथा पिता पुत्रेभ्यः आहरति । किञ्च - नोस्मान् अस्मिन् यामनि यज्ञे शिक्ष शक्तान् कुरु । 'द्व्यचोतस्तिङः' इति दीर्घः ।, हे पुरुहूत त्वत्प्रसादात् वयं जीवाः जीवन्तः ज्योतिष्मन्तं मनुष्यलोकं अशीमहि प्राप्नुयामः । अश्नोतेश्शपो लुक् ॥


### संयुक्तमन्त्रः
अ॒यव्ँ वै लो॒को ज्योति॑ᳶ प्र॒जा ज्योति॑रि॒ममे॒व तल्लो॒कम्पश्य॑न्तोऽभि॒वद॑न्त॒ आ य॑न्ति ॥ [22]  

### मन्त्रः
अ॒यव्ँ  वै लो॒को ज्योति॑ᳶ प्र॒जा ज्योतिः ।  
इ॒ममे॒व तल् लो॒कम् पश्य॑न्तोऽभि॒वद॑न्त॒ आ य॑न्ति ॥ [22]  

#### टीका
8अथास्यैव ब्राह्मणम् - अयं वा इत्यादि ॥ अयं लोको ज्योतिः प्रकाशः प्रत्यक्षत्वात् । प्रजा ज्योतिः प्रकाशहेतुत्वात् । एवंविधाभ्यां पक्षाभ्यां उभौ लोकौ अभिजितौ भवतः ॥

इति सप्तमे पञ्चमे सप्तमोनुवाकः ॥  

## अनुवाकः ८

### संयुक्तमन्त्रः
दे॒वाना॒व्ँवा अन्त॑ञ्ज॒ग्मुषा॑मिन्द्रि॒यव्ँवी॒र्य॑मपा᳚क्राम॒त्तत्क्रो॒शेनावा॑रुन्धत॒ तत्क्रो॒शस्य॑ क्रोश॒त्वय्यँत्क्रो॒शेन॒ चात्वा॑ल॒स्यान्ते᳚ स्तु॒वन्ति॑ य॒ज्ञस्यै॒वान्त॑ङ्ग॒त्वेन्द्रि॒यव्ँवी॒र्य॑मव॑ रुन्धते

### मन्त्रः
दे॒वाना॒व्ँ वा अन्त॑ञ्ज॒ग्मुषा॑म् इन्द्रि॒यव्ँ वी॒र्य॑म् अपा᳚क्रामत् ।  
तत् क्रो॒शेन अवा॑रुन्धत ।
तत् क्रो॒शस्य॑ क्रोश॒त्वम् ।  

यत् क्रो॒शेन॒ चात्वा॑ल॒स्यान्ते᳚ स्तु॒वन्ति॑ य॒ज्ञस्यै॒वान्त॑ङ् ग॒त्वेन्द्रि॒यव्ँ वी॒र्य॑मव॑ रुन्धते
#### टीका
1इत्थं विकृतयः काश्चिद्विहिताः । अधुना प्रकृतावेव यदुपान्त्यं महाव्रतं नाम तद्गतान् कांश्चिद्विशेषान् विधातुमाह - देवानामित्यादि ॥ देवानामन्तं संवत्सरसत्रस्य समाप्तिं जग्मुषां गतवतां इन्द्रियं वीर्यं च अपागच्छत् । तत् क्रोशनाम्ना साम्ना अवारुन्धत । तत्क्रोशस्य साम्नः क्रोशत्वम् । कुश आह्वाने, रोदने च । उञ्छादिर्द्रष्टव्यः यदित्यादि । गतम् । अन्ते समीपे ॥


### संयुक्तमन्त्रः
स॒त्त्रस्यर्द्ध्या॑हव॒नीय॒स्यान्ते᳚ स्तुवन्त्य॒ग्निमे॒वोप॑द्र॒ष्टार॑ङ्कृ॒त्वर्द्धि॒मुप॑ यन्ति

### मन्त्रः
स॒त्त्रस्यर्द्ध्या॑ ऽऽहव॒नीय॒स्य अन्ते᳚ स्तुवन्ति ।  
अ॒ग्निम् ए॒व + उप॑द्र॒ष्टार॑ङ् कृ॒त्वर्द्धि॒मुप॑ यन्ति ।
#### टीका
2सत्रस्यर्ध्येति ॥ इयमपि समाख्या पदद्वयात्मिका; यथा अहिर्बुध्नियेति पदद्वयमिति एकस्य देवस्याख्यात्री । 'गोपोषं पुष्णाति' इतिवत् प्रत्येकं वाचकत्वेऽपि समुदिताभ्यामेव देवस्याभिधानमिति । उभयत्र अनवधारणात् अनवग्रहः । अत्र त्ववयवयोः आनर्थक्यात् न पदकार्यं क्रियते । शशविषाणादिवत् विभक्त्युत्पत्तिः । सत्रस्य समृद्धिहेतुत्वं तु विद्यमानमाख्याप्राधान्यात् विवक्ष्यते । अग्निमित्यादि । अग्निमेव उपद्रष्टारं साक्षिणं कृत्वा
सत्रस्य ऋद्धिमुपयन्ति ॥


### संयुक्तमन्त्रः
प्र॒जाप॑ते॒र्हृद॑येन हवि॒र्धाने॒ऽन्तस्स्तु॑वन्ति प्रे॒माण॑मे॒वास्य॑ गच्छन्ति श्लो॒केन॑ पु॒रस्ता॒थ्सद॑सः [23]  
स्तु॒व॒न्त्यनु॑श्लोकेन प॒श्चाद्य॒ज्ञस्यै॒वान्त॑ङ्ग॒त्वा श्लो॑क॒भाजो॑ भवन्ति

### मन्त्रः
प्र॒जाप॑ते॒र् हृद॑येन हवि॒र् धाने॒ऽन्तस् स्तु॑वन्ति ।
प्रे॒माण॑म् ए॒वास्य॑ गच्छन्ति ।  
श्लो॒केन॑ पु॒रस्ता॒थ् सद॑सस् स्तु॒व॒न्ति , अनु॑श्लोकेन प॒श्चात् [23]।   
य॒ज्ञस्यै॒वान्त॑ङ् ग॒त्वा श्लो॑क॒भाजो॑ भवन्ति ।

#### टीका
3प्रजापतेर्हदयेनेति ॥ इयमपि पूर्ववत् समाख्या पदद्वयात्मिका प्रजापतेहृदयवत् विद्यमानोऽप्यर्थो न विवक्ष्यते । अनेन साम्ना हविर्धानेऽन्तः हविर्धानस्य मध्ये स्तुवन्ति । प्रमाणं प्रियत्वमस्य प्रजापतेर्गच्छन्ति । प्रियस्थिरादिना प्रादेशः । श्लोकानुश्लोकशब्दावपि समाख्ये । ताभ्यां सदसः पुरस्तात्पश्चाच्च स्तुवन्ति । श्लोकभाजः कीर्तिभाजः ॥



### संयुक्तमन्त्रः
न॒वभि॑रध्व॒र्युरुद्गा॑यति॒ नव॒ वै पुरु॑षे प्रा॒णाᳶ प्रा॒णाने॒व यज॑मानेषु दधाति॒ सर्वा॑ ऐ॒न्द्रियो॑ भवन्ति प्रा॒णेष्वे॒वेन्द्रि॒यन्द॑ध॒त्यप्र॑तिहृताभि॒रुद्गा॑यति॒
तस्मा॒त्पुरु॑ष॒स्सर्वा᳚ण्य॒न्यानि॑ शी॒र्ष्णोऽङ्गा॑नि॒ प्रत्य॑चति॒ शिर॑ ए॒व न पञ्च॑द॒शꣳ र॑थन्त॒रम्भ॑वतीन्द्रि॒यमे॒वाव॑ रुन्धते सप्तद॒शम् [24]  
बृ॒हद॒न्नाद्य॒स्याव॑रुद्ध्या॒ अथो॒ प्रैव तेन॑ जायन्त एकवि॒ꣳ॒शम्भ॒द्रन्द्वि॒पदा॑सु॒ प्रति॑ष्ठित्यै॒ पत्न॑य॒ उप॑ गायन्ति मिथुन॒त्वाय॒ प्रजा᳚त्यै


### मन्त्रः
न॒वभि॑र् अध्व॒र्युर् उद्गा॑यति । नव॒ वै पुरु॑षे प्रा॒णाः ।
प्रा॒णाने॒व यज॑मानेषु दधाति॒ ।  
सर्वा॑ ऐ॒न्द्रियो॑ भवन्ति प्रा॒णेष्वे॒वेन्द्रि॒यन् द॑धति ।
अप्र॑तिहृताभि॒र् उद्गा॑यति ।  

तस्मा॒त् पुरु॑ष॒स् सर्वा᳚ण्य् अ॒न्यानि॑ शी॒र्ष्णोऽङ्गा॑नि॒ प्रत्य॑चति ।
शिर॑ ए॒व न ।  
प॒ञ्च॒द॒शꣳ र॑थन्त॒रम् भ॑वतीन्द्रि॒यम् ए॒वाव॑ रुन्धते ।
स॒प्त॒द॒शम्  बृ॒हद् अ॒न्नाद्य॒स्याव॑रुद्ध्यै  [24] ।  
अथो॒ प्रैव तेन॑ जायन्ते ।
ए॒क॒वि॒ꣳ॒शम् भ॒द्रन् द्वि॒पदा॑सु॒ प्रति॑ष्ठित्यै ।
पत्न॑य॒ उप॑ गायन्ति , मिथुन॒त्वाय॒ प्रजा᳚त्यै ।

#### टीका
4नवभिस्स्तोत्रियाभिः उद्गायति अध्वर्युः । तस्मादित्यादि । तस्मात् शीर्ष्णोऽन्यानि सर्वाण्यङ्गानि पुरुषः प्रत्यचति प्रत्याकर्षति संकोचयति । प्रभावरहितत्वात् सङ्कोचः । त्रिवृच्छिरो भवति शिर एव केवलं न प्रत्यचति तस्य त्रिवृत्त्वात् पञ्चदशकं रथन्तरंसाम भवति एकः पक्षः । सप्तदशं बृहत्सामकमेकपक्षः । एकविंशं भद्रसामकं द्विपदासु ऋक्षु पञ्चभिः स्तोत्रियाभिः पच्छः पत्नय उपगायन्ति भद्रं साम । गतमन्यत् ॥


### संयुक्तमन्त्रः
प्र॒जाप॑तिᳶ प्र॒जा अ॑सृजत॒ सो॑ऽकामयता॒साम॒हꣳ रा॒ज्यम्परी॑या॒मिति॒ तासाꣳ॑ राज॒नेनै॒व रा॒ज्यम्पर्यै॒त्तद्रा॑ज॒नस्य॑ राजन॒त्वय्यँद्रा॑ज॒नम्भव॑ति प्र॒जाना॑मे॒व तद्यज॑माना रा॒ज्यम्परि॑ यन्ति

### मन्त्रः
प्र॒जाप॑तिᳶ प्र॒जा अ॑सृजत ।
सो॑ऽकामयत - "आ॒साम॒हꣳ रा॒ज्यम् परी॑या॒मि"ति॑ ।  
तासाꣳ॑ राज॒नेनै॒व रा॒ज्यम् पर्यै॒त् ,
तद्रा॑ज॒नस्य॑ राजन॒त्वम् ।  
यद् रा॑ज॒नम् भव॑ति प्र॒जाना॑मे॒व तद् यज॑माना रा॒ज्यम् परि॑ यन्ति ।

#### टीका
5प्रजापतिरित्यादि ॥ गतम् । आसां राज्यं राजभावं अहं परीयां परिगच्छेयमिति पुरोहितादित्वाद्राजशब्दाद्यत् । ततो राजनेनैव साम्रा राज्यं पर्यैत् तद्राजनस्य राजनत्वम् । राजत्यनेनेति राजनम् । यदित्यादि । गतम् ॥


### संयुक्तमन्त्रः
पञ्चवि॒ꣳ॒शम्भ॑वति प्र॒जाप॑तेः [25]  
आप्त्यै॑ प॒ञ्चभि॒स्तिष्ठ॑न्तस्स्तुवन्ति देवलो॒कमे॒वाभि ज॑यन्ति प॒ञ्चभि॒रासी॑ना मनुष्यलो॒कमे॒वाभि ज॑यन्ति॒ दश॒ सम्प॑द्यन्ते॒ दशा᳚ख्षरा वि॒राडन्न॑व्ँवि॒राड्वि॒राजै॒वान्नाद्य॒मव॑ रुन्धते

### मन्त्रः
प॒ञ्च॒वि॒ꣳ॒शम् भ॑वति प्र॒जाप॑तेर्  आप्त्यै ᳚ ।[25]   
प॒ञ्चभि॒स् तिष्ठ॑न्तस् स्तुवन्ति , देवलो॒कमे॒वाभि ज॑यन्ति ।  
प॒ञ्चभि॒र् आसी॑ना मनुष्यलो॒कमे॒वाभि ज॑यन्ति॒ ।  
दश॒ सम्प॑द्यन्ते । दशा᳚ख्षरा वि॒राट् । अन्न॑व्ँ वि॒राट् ।   वि॒राजै॒वान्नाद्य॒मव॑ रुन्धते ।
#### टीका
6पञ्चविंशमित्यादि ॥ तद्राजनं पञ्चविंशं भवति आत्मा प्रजापतेः पञ्चविंशस्याप्त्यै भवति । पञ्चभिः स्तोत्रियाभिः तिष्ठन्तः स्तुवन्ति । पञ्चभिरासीनास्स्तुवन्तीत्येव । पञ्चकाभ्यामुभयोर्लोकयोरभिजयः । दशेत्यादि । गतम् ॥


### संयुक्तमन्त्रः
पञ्च॒धा वि॑नि॒षद्य॑ स्तुवन्ति॒ पञ्च॒ दिशो॑ दि॒ख्ष्वे॑व प्रति॑ तिष्ठ॒न्त्येकै॑क॒यास्तु॑तया स॒माय॑न्ति दि॒ग्भ्य ए॒वान्नाद्य॒ꣳ॒ सम्भ॑रन्ति॒ ताभि॑रुद्गा॒तोद्गा॑यति दि॒ग्भ्य ए॒वान्नाद्य᳚म् [26]  
स॒म्भृत्य॒ तेज॑ आ॒त्मन्द॑धते॒ तस्मा॒देक॑ᳶ प्रा॒णस्सर्वा॒ण्यङ्गा᳚न्यव॒त्


### मन्त्रः
पञ्च॒धा वि॑नि॒षद्य॑ स्तुवन्ति ।
पञ्च॒ दिशो॑ दि॒ख्ष्वे॑व प्रति॑ तिष्ठ॒न्ति ।  
एकै॑क॒याऽस्तु॑तया स॒माय॑न्ति , दि॒ग्भ्य ए॒वान्नाद्य॒ꣳ॒ सम्भ॑रन्ति ।  
ताभि॑र् उद्गा॒ता + उद्गा॑यति ।
दि॒ग्भ्य ए॒व अन्नाद्यꣳ स॒म्भृत्य॒ तेज॑ आ॒त्मन् द॑धते ।[26]  
तस्मा॒देक॑ᳶ प्रा॒णस् सर्वा॒ण्यङ्गा᳚न्य् अव॒ति ।

#### टीका
7नवभिरध्वर्युरुद्गायतीत्युक्तम् ॥ पञ्चधा पञ्चस्तोत्रिया विनिषद्य पृथक्पृथगासीना दिक्षु स्तुवन्ति एकैकयाऽस्तुतया समायन्ति सङ्गच्छन्ति उद्गातारम् । ताभिश्चतसृभिरुद्गातोद्गायति । तस्मादित्यादि । गतम् ॥


### संयुक्तमन्त्रः
अथो॒ यथा॑ सुप॒र्ण उ॑त्पति॒ष्यञ्छिर॑ उत्त॒मङ्कु॑रु॒त ए॒वमे॒व तद्यज॑मानाᳶ प्र॒जाना॑मुत्त॒मा भ॑वन्त्य्...

### मन्त्रः
अथो॒ यथा॑ सुप॒र्ण उ॑त्पति॒ष्यञ् छिर॑ उत्त॒मङ् कु॑रु॒त ,  
ए॒वमे॒व तद् यज॑मानाᳶ प्र॒जाना॑म् उत्त॒मा भ॑वन्ति ।

#### टीका
8अथो अपि च यथा सुपर्ण उत्पतिष्यन् उत्पतितुमारभमाणः शिर उत्तमं उद्गततमं कुरुते एवमेव यजमाना आत्मनि तेजो दधानाः प्राजानामुत्तमा भवन्ति । उत्तमशब्द उञ्छादिरन्तोदात्तः ॥


### संयुक्तमन्त्रः
आस॒न्दीमु॑द्गा॒ता रो॑हति॒ साम्रा᳚ज्यमे॒व ग॑च्छन्ति प्ले॒ङ्खꣳ होता॒ नाक॑स्यै॒व पृ॒ष्ठꣳ रो॑हन्ति कू॒र्चाव॑ध्व॒र्युर्ब्र॒ध्नस्यै॒व वि॒ष्टप॑ङ्गच्छन्त्य्...

### मन्त्रः
आ॒स॒न्दी॒म् उ॑द्गा॒ता रो॑हति॒  साम्रा᳚ज्यमे॒व ग॑च्छन्ति ।  
प्ले॒ङ्खꣳ होता॒ नाक॑स्यै॒व पृ॒ष्ठꣳ रो॑हन्ति ।  
कू॒र्चाव् अ॑ध्व॒र्युर् ब्र॒ध्नस्यै॒व वि॒ष्टप॑ङ् गच्छन्ति ।
#### टीका
9आसन्दीमारोहत्युद्गाता । साम्राज्यं गच्छन्ति सर्वे । एवं सर्वेषां फलं सर्वत्र । प्लेङ्खं डोलां होताऽऽरोहतीत्येव । ब्रध्नस्यादित्यस्य विष्टपं लोकम् ॥

### संयुक्तमन्त्रः
ए॒ताव॑न्तो॒ वै दे॑वलो॒कास्तेष्वे॒व य॑थापू॒र्वम्प्रति॑ तिष्ठ॒न्त्यथो॑ आ॒क्रम॑णमे॒व तथ्सेतु॒य्ँयज॑मानाᳵ कुर्वते सुव॒र्गस्य॑ लो॒कस्य॒ सम॑ष्ट्यै ॥ [27]  

### मन्त्रः
ए॒ताव॑न्तो॒ वै दे॑वलो॒कास् तेष्वे॒व य॑थापू॒र्वम् प्रति॑ तिष्ठ॒न्ति ।  
अथो॑ आ॒क्रम॑णम् ए॒व तथ्सेतु॒य्ँ यज॑मानाᳵ कुर्वते , सुव॒र्गस्य॑ लो॒कस्य॒ सम॑ष्ट्यै ॥ [27]  

#### टीका
10एतावन्त इत्यादि ॥ अथो अपि च आक्रमणसाधनं सेतुं यजमानाः कुर्वते । स्वर्गस्य समुद्रस्य समष्ट्यै सम्यगवाप्तये तद्भवति । 'तादौ च' इति गतेः प्रकतिस्वरत्वम् ॥

इति सप्तमे पञ्चमे अष्टमोनुवाकः ॥

## अनुवाकः ९

### संयुक्तमन्त्रः
अ॒र्क्ये॑ण॒ वै स॑हस्र॒शᳶ प्र॒जाप॑तिᳶ प्र॒जा अ॑सृजत॒ ताभ्य॒ इला᳚न्दे॒नेरा॒ल्ँलूता॒मवा॑रुन्द्ध॒ यद॒र्क्य॑म्भव॑ति प्र॒जा ए॒व तद्यज॑मानास्सृजन्त॒ इला᳚न्दम्भवति प्र॒जाभ्य॑ ए॒व सृ॒ष्टाभ्य॒ इरा॒ल्ँलूता॒मव॑ रुन्धते॒

### मन्त्रः
अ॒र्क्ये॑ण॒ वै स॑हस्र॒शᳶ प्र॒जाप॑तिᳶ प्र॒जा अ॑सृजत । ताभ्य॒ इला᳚न्दे॒न इरा॒ल्ँ लूता॒मवा॑रुन्ध ।  
#### टीका
1अर्क्येणेत्यादि ॥ अर्क्याख्येन साम्ना प्रजापतिः सहस्रशः सहस्रंसहस्रं प्रजा बहुतमा असृजत । 'संख्यैकवचनाच्च वीप्सायाम्' इति शस् । ताभ्यः सृष्टाभ्यः इलान्देन साम्ना इरामन्नं लूतां लवनशीलां प्रजाभिः विच्छिन्नां अवारुन्ध अविच्छेदेनाप्तवान् । लूनातेरौणादिकः तान्प्रत्ययः ।

### मन्त्रः
यद् अ॒र्क्य॑म् भव॑ति प्र॒जा ए॒व तद् यज॑मानास् सृजन्ते ।  
इला᳚न्दम् भवति , प्र॒जाभ्य॑ ए॒व सृ॒ष्टाभ्य॒ इरा॒ल्ँ लूता॒मव॑ रुन्धते ।
#### टीका
यदर्क्यमित्यादि । साम्नस्स्तुतिः गता । इरां अन्दति बध्नातीति इरायदम् । अदि बन्धने, कर्मण्यण् । 'संज्ञायां च' इति पूर्वपदाद्युदात्तत्वम्, कपिलकादित्वाल्लत्वम् ॥



### संयुक्तमन्त्रः
तस्मा॒द्याꣳ समाꣳ॑ स॒त्त्रꣳ समृ॑द्ध॒ङ्ख्षोधु॑का॒स्ताꣳ समा᳚म्प्र॒जा इष॒ꣵ॒ ह्या॑सा॒मूर्ज॑मा॒दद॑ते॒ याꣳ समा॒व्ँव्यृ॑द्ध॒मख्षो॑धुका॒स्ताꣳ समा᳚म्प्र॒जाः [28]  
न ह्या॑सा॒मिष॒मूर्ज॑मा॒दद॑त उत्क्रो॒दङ्कु॑र्वते॒ यथा॑ ब॒न्धान्मु॑मुचा॒ना उ॑त्क्रो॒दङ्कु॒र्वत॑ ए॒वमे॒व तद्यज॑माना देवब॒न्धान्मु॑मुचा॒ना उ॑त्क्रो॒दङ्कु॑र्वत॒ इष॒मूर्ज॑मा॒त्मन्दधा॑ना


### मन्त्रः
तस्मा॒द्याꣳ समाꣳ॑ स॒त्त्रꣳ समृ॑द्ध॒ङ्ख्षोधु॑का॒स्ताꣳ समा᳚म्प्र॒जा इष॒ꣵ॒ ह्या॑सा॒म् ऊर्ज॑म् आ॒दद॑ते ।  
याꣳ समा॒व्ँ व्यृ॑द्ध॒मख्षो॑धुका॒स्ताꣳ समा᳚म् प्र॒जाः । [28]  
#### टीका
2तस्मादित्यादि ॥ यस्मादित्थं प्रजाभ्य इरामाददते सत्रिणः तस्माद्यां समां संवत्सरसत्रं समृद्धं अन्नादिना भवति । अत्यन्तसंयोगे द्वितीया । तां समां प्रजाः क्षोधुकाः क्षुच्छीलाः स्युः । छान्दस उकञ् । हेतुमाह - इषमित्यादि । आसां प्रजानां इषमन्नं ऊर्जं रसं दुग्धादि च यस्मात्सत्रिण आददते तस्मात् क्षोधुकाः । अथ यां समां सत्रं व्यृद्धं क्षीरादिना असमृद्धं अक्षोधुकाः तां समां प्रजाः कुर्वते ।

### मन्त्रः
न ह्या॑सा॒म् इष॒म् ऊर्ज॑म् आ॒दद॑ते ।
उत्क्रो॒दङ् कु॑र्वते॒ ।  
यथा॑ ब॒न्धान् मु॑मुचा॒ना उ॑त्क्रो॒दङ्कु॒र्वत॑ ,  
ए॒वमे॒व तद् यज॑माना देवब॒न्धान् मु॑मुचा॒ना उ॑त्क्रो॒दङ् कु॑र्वत॒ इष॒म् ऊर्ज॑म् आ॒त्मन् दधा॑नाः ।
#### टीका
हेतुमाह - न ह्यासामिति । उत्क्रोदतीत्युत्क्रोदं साम सर्वे यजमानाः कुर्वते । क्रुद कुत्सिते शब्दे । यथेत्यादि । उत्कृष्टरवं हर्षेण कुर्वते मुमुचानाः मुच्यमानाः । छान्दसः कर्मणि लिटः कानजादेशः । एवमेवेति । देवबन्धात् संवत्सरसत्रात् मुच्यमानाः उत्क्रोदं कुर्वते । एतत्सामकरणेन इषमूर्जं चात्मनि दधानाः धारणेन हेतुना । हेतौ शानच्, 'अभ्यस्तानामादिः' इत्यादेरुदात्तत्वम् ॥


### संयुक्तमन्त्रः
वा॒णश्श॒तत॑न्तुर्भवति श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठन्त्या॒जिन्धा॑व॒न्त्यन॑भिजितस्या॒भिजि॑त्यै

### मन्त्रः
वा॒णश् श॒तत॑न्तुर् भवति ।
श॒तायु॒ᳶ पुरु॑षश् श॒तेन्द्रि॑य ।  
आयु॑ष्य् ए॒वेन्द्रि॒ये प्रति॑ तिष्ठन्ति ।
आ॒जिन् धा॑व॒न्त्य् अन॑भिजितस्या॒भिजि॑त्यै ।
#### टीका
3वाण इत्यादि ॥ यदियं दण्ड इत्यादिस्थितेषु दशस्वप्यतिमथितेषु तेषु प्रत्येकं दशदश तन्तवः प्रोताः शततन्तुः वाणो वीणाविशेषः, तेन वाद्यमानेन आजिं धावन्ति । तदनभिजितस्याभिजित्यै भवति ॥


### संयुक्तमन्त्रः
दुन्दु॒भीन्थ्स॒माघ्न॑न्ति पर॒मा वा ए॒षा वाग्या दु॑न्दु॒भौ प॑र॒मामे॒व [29]  
वाच॒मव॑ रुन्धते भूमिदुन्दु॒भिमा घ्न॑न्ति॒ यैवेमाव्ँवाक्प्रवि॑ष्टा॒ तामे॒वाव॑ रुन्ध॒तेऽथो॑ इ॒मामे॒व ज॑यन्ति॒ सर्वा॒ वाचो॑ वदन्ति॒ सर्वा॑साव्ँवा॒चामव॑रुद्ध्या

### मन्त्रः
दु॒न्दु॒भिन्थ् समाघ्न॑न्ति ।
पर॒मा वा ए॒षा वाग्या दु॑न्दु॒भौ
प॑र॒मामे॒व वाच॒मव॑ रुन्धते ।[29]  
भू॒मि॒दु॒न्दु॒भिम् आ घ्न॑न्ति ।
यैवेमाव्ँ वाक्प्रवि॑ष्टा॒ तामे॒वाव॑ रुन्ध॒ते ।  
अथो॑ इ॒मामे॒व ज॑यन्ति ।
सर्वा॒ वाचो॑ वदन्ति ।  
सर्वा॑साव्ँ वा॒चाम् अव॑रुध्यै ।

#### टीका
4दुन्दुभीन् समाघ्नन्ति तदानीं युगपत् ध्मानयन्ति । परमेत्यादि । गतम् । भूमिदुन्दुभिमाघ्नन्ति । चर्माणाऽऽच्छादितमुखं भूगर्तं भूमिदुन्दुभिः पुच्छकाण्डेन । या वागिमां पृथिवीं प्रविष्टा तामवरुन्धे। अथो अपि च इमां जयत्येव सर्वा वाचः रथन्तरमनुष्यादीनाम् ॥

### संयुक्तमन्त्रः
आ॒र्द्रे चर्म॒न्व्याय॑च्छेते इन्द्रि॒यस्याव॑रुद्ध्या॒ आन्यᳵ क्रोश॑ति॒ प्रान्यश्शꣳ॑सति॒ य आ॒क्रोश॑ति पु॒नात्ये॒वैना॒न्थ्स स यᳶ प्र॒शꣳस॑ति पू॒तेष्वे॒वान्नाद्य॑न्दधा॒त्य्...

### मन्त्रः
आ॒र्द्रे चर्म॒न् व्याय॑च्छेते ,
इन्द्रि॒यस्याव॑रुद्ध्यै ।  
आ ऽन्यᳵ क्रोश॑ति॒ प्रान्यश्शꣳ॑सति॒ ।  
य आ॒क्रोश॑ति पु॒नात्य् ए॒वैना॒न्थ् स ।  
स यᳶ प्र॒शꣳस॑ति पू॒तेष्वे॒वान्नाद्य॑न् दधा॒ति ।
#### टीका
5आर्द्रे चर्मन्निति ॥ आर्द्रचर्मनिमित्तं ब्राह्मणशूद्रौ आकर्षन्तौ कलहं कुर्वतः । 'आङो यमहनः' इत्यात्मनेपदम् । अन्य इत्यादि । तयोरन्य आक्रोशति निन्दति सत्रिणः 'इम उद्वासीकारिण इमे दुर्भतूमक्रन्न्' इति । अन्यो ब्रह्मणः प्रशंसति 'इमेऽरात्सुरिमे सुभूतमक्रन्न्'21 इति । 'एकान्याभ्याम्' इति प्रथमा तिङ्विभक्तिर्निहन्यते । तथा य आक्रोशति स एनान् उत्पुनाति शोधयति । यः प्रशंसति स पूतेष्वेतेषु अन्नाद्यं दधाति ॥


### संयुक्तमन्त्रः
यृषि॑कृतञ्च [30]  
वा ए॒ते दे॒वकृ॑तञ्च॒ पूर्वै॒र्मासै॒रव॑ रुन्धते॒ यद्भू॑ते॒च्छदा॒ꣳ॒ सामा॑नि॒ भव॑न्त्यु॒भय॒स्याव॑रुद्ध्यै॒

### मन्त्रः
ऋषि॑कृतञ् च वा ए॒ते दे॒वकृ॑तञ् च॒ पूर्वै॒र्मासै॒रव॑ रुन्धते । [30]  
यद् भू॑ते॒च्छदा॒ꣳ॒ सामा॑नि॒ भव॑न्त्य् उ॒भय॒स्य अव॑रुद्ध्यै ।
#### टीका
6ऋषिकृतमित्यादि ॥ ऋषिभिः कृतं च देवैः कृतं च उपकारं दृष्टस्वरूपं पूर्वैर्मासैरेते सत्रिणोवरुन्धते भूतेछदां सामभिस्तदुभयमप्यवरुन्धते मनुष्यकृतं च दृष्टस्वरूपम् । सर्वत्र 'तृतीया कर्मणि' इति पूर्वपदप्रकृतिस्वरत्वम् ॥


### संयुक्तमन्त्रः
यन्ति॒ वा ए॒ते मि॑थु॒नाद्ये स॑व्ँवथ्स॒रमु॑प॒यन्त्य॑न्तर्वे॒दि मि॑थु॒नौ सम्भ॑वत॒स्तेनै॒व मि॑थु॒नान्न य॑न्ति ॥ [31]  

### मन्त्रः
यन्ति॒ वा ए॒ते मि॑थु॒नाद् ये स॑व्ँवथ्स॒रम् उ॑प॒यन्ति॑ ।  
अ॒न्त॒र्वे॒दि मि॑थु॒नौ सम्भ॑वतः ।
तेनै॒व मि॑थु॒नान् न य॑न्ति ॥ [31]  

#### टीका
7यन्ति वा इत्यादि ॥ अवगच्छन्ति खल्वेते मिथुनत्वात् मिथुनशक्तिं जहति ये संवत्सरमुपयन्ति, बहुत्वात् कालस्य व्यपगतमिथुनशक्तिस्स्यात् । तस्मादन्तर्वेदि मिथुनौ सम्भवतः मिथुनकृत्यं सहाचरतः मैथुनं कुरुतः पुंश्चली मागधश्च । तेनैव मिथुनात् मिथुनभावान्नापगच्छन्ति सत्रिणः ॥

इति सप्तमे पञ्चमे नवमोऽनुवाकः ॥  


## अनुवाकः १०

### संयुक्तमन्त्रः
चर्माव॑ भिन्दन्ति पा॒प्मान॑मे॒वैषा॒मव॑ भिन्दन्ति॒ माऽप॑ राथ्सी॒र्माति॑ व्याथ्सी॒रित्या॑ह सम्प्र॒त्ये॑वैषा᳚म्पा॒प्मान॒मव॑ भिन्दन्त्य्...

### मन्त्रः
चर्माव॑ भिन्दन्ति ।
पा॒प्मान॑म् ए॒वैषा॒म् अव॑ भिन्दन्ति ।  
माऽप॑ राथ्सी॒र् , माति॑ व्याथ्सी॒रित्या॑ह ।  
सम्प्र॒त्य् ए॑वैषा᳚म् पा॒प्मान॒म् अव॑ भिन्दन्ति ।
#### टीका
1चर्मावभिन्दन्तीत्यादि ॥ पूर्वोक्तं चर्म ब्राह्मणेन सम्मितमाग्नीध्रेण मारुतं कवचिनो बाणेन अवभिन्दन्ति । राजपुत्रा इत्येके । एषां सत्रिणां पाप्मानमेवावभिन्दन्ति अनेन चर्मावभेदेन । माऽपरात्सीः लक्षादन्यत्र व्यथनं मा कार्षीः । माऽतिव्यात्सीः वेगमतीत्य परस्तात् बाणं मा जीगम इत्याह हे वेदिन् । संप्रत्येवेति । सप्रति कृतक्रियमाणकरिष्यमाणसर्वपापक्षयकरत्वं सम्यक्त्वं युक्तरूपं यदेषामिति ॥


### संयुक्तमन्त्रः
उदकु॒म्भान॑धिनि॒धाय॑ दा॒स्यो॑ मार्जा॒लीय॒म्परि॑ नृत्यन्ति प॒दो नि॑घ्न॒तीरि॒दम्म॑धु॒ङ्गाय॑न्त्यो॒

### मन्त्रः
उ॒द॒कु॒म्भान् अ॑धिनि॒धाय॑॑ दा॒स्यो॑ मार्जा॒लीय॒म् परि॑ नृत्यन्ति ,  
प॒दो नि॑घ्न॒तीर् इ॒दम् म॑धु॒ङ् गाय॑न्त्यः ।

#### टीका
2उदकुम्भानित्यादि ॥ उदकुम्भान् शिरस्यधिनिधाय दास्यो दासकुमार्यो मार्जालीयं परितो नृत्यन्ति पदः पदा निघ्नतीः निघ्नन्त्यः कुटित्वा न यन्त्यः (कुटिलं यन्त्यः) इदंमधुं गायन्त्यः 'इदं मधु इदं मधु' इत्येवं गायन्त्यः । केचिदाहुः - 'इयं वाव सरघा । तस्या अग्निरेव सारधं मधु' इत्यादिमन्त्रः इदम्मधुशब्देनोच्यते इति ॥

### संयुक्तमन्त्रः
मधु॒ वै दे॒वाना᳚म्पर॒मम॒न्नाद्य॑म्पर॒ममे॒वान्नाद्य॒मव॑ रुन्धते प॒दो नि घ्न॑न्ति मही॒यामे॒वैषु॑ दधति ॥ [32]  

### मन्त्रः
मधु॒ वै दे॒वाना᳚म् पर॒मम् अ॒न्नाद्य᳚म् ।
प॒र॒ममे॒व अन्नाद्य॒म् अव॑ रुन्धते ।  
प॒दो नि घ्न॑न्ति ,
मही॒याम् ए॒व + एषु॑ दधति ॥ [32]  
#### टीका
3मधु वा इत्यादि ॥ गतम् । महीयां पूजाम् । महीङ् कण्ड्वादिर्यगन्तः, ततः 'अप्रत्ययात्' इत्यकारप्रत्ययः ॥

इति सप्तमे पञ्चमे दशमोनुवाकः ॥  


## अनुवाकः ११

### संयुक्तमन्त्रः
पृ॒थि॒व्यै स्वाहा॒न्तरि॑ख्षाय॒ स्वाहा॑ दि॒वे स्वाहा॑ सम्प्लोष्य॒ते स्वाहा॑ स॒म्प्लव॑मानाय॒ स्वाहा॒ सम्प्लु॑ताय॒ स्वाहा॑ मेघायिष्य॒ते स्वाहा॑ मेघाय॒ते स्वाहा॑ मेघि॒ताय॒ स्वाहा॑ मे॒घाय॒ स्वाहा॑ नीहा॒राय॒ स्वाहा॑ नि॒हाका॑यै॒ स्वाहा᳚ प्रास॒चाय॒ स्वाहा᳚ प्रच॒लाका॑यै॒ स्वाहा॑ विद्योतिष्य॒ते स्वाहा॑ वि॒द्योत॑मानाय॒ स्वाहा॑ सव्ँवि॒द्योत॑मानाय॒ स्वाहा᳚ स्तनयिष्य॒ते स्वाहा᳚ स्त॒नय॑ते॒ स्वाहो॒ग्रꣵ स्त॒नय॑ते॒ स्वाहा॑ वर्षिष्य॒ते स्वाहा॒ वर्ष॑ते॒ स्वाहा॑भि॒वर्ष॑ते॒ स्वाहा॑ परि॒वर्ष॑ते॒ स्वाहा॑ स॒व्ँवर्ष॑ते [33]  
स्वाहा॑नु॒वर्ष॑ते॒ स्वाहा॑

### मन्त्रः
पृ॒थि॒व्यै स्वाहा᳚ । अ॒न्तरि॑ख्षाय॒ स्वाहा ।  
दि॒वे स्वाहा᳚ । स॒म्प्लो॒ष्य॒ते स्वाहा᳚ ।  
स॒म्प्लव॑मानाय॒ स्वाहा᳚ । सम्प्लु॑ताय॒ स्वाहा᳚ ।  
मे॒घा॒यि॒ष्य॒ते स्वाहा᳚ । मे॒घा॒य॒ते स्वाहा᳚ ।  
मे॒घि॒ताय॒ स्वाहा᳚ । मे॒घाय॒ स्वाहा᳚ ।  
नी॒हा॒राय॒ स्वाहा᳚ । नि॒हाका॑यै॒ स्वाहा᳚ ।  
प्रा॒स॒चाय॒ स्वाहा᳚ । प्र॒च॒लाका॑यै॒ स्वाहा᳚ ।  
वि॒द्यो॒ति॒ष्य॒ते स्वाहा᳚ । वि॒द्योत॑मानाय॒ स्वाहा᳚ ।  
स॒व्ँवि॒द्योत॑मानाय॒ स्वाहा᳚ । स्त॒न॒यि॒ष्य॒ते स्वाहा᳚ ।  
स्त॒नय॑ते॒ स्वाहा᳚ । उ॒ग्रꣵ स्त॒नय॑ते॒ स्वाहा᳚ ।  
व॒र्॒षि॒ष्य॒ते स्वाहा᳚ । वर्ष॑ते॒ स्वाहा᳚ ।  
अ॒भि॒वर्ष॑ते॒ स्वाहा᳚ । प॒रि॒वर्ष॑ते॒ स्वाहा᳚ ।  
स॒व्ँवर्ष॑ते॒ स्वाहा᳚ [33]। अ॒नु॒वर्ष॑ते॒ स्वाहा᳚ ।

#### टीका
1अथाश्वमेधे नक्तंहोमाः - पृथिव्यै स्वाहेत्यादयः निगदसिद्धाः ॥ संप्लवनं वर्षार्थमुपक्रमः; त्रैकाल्येन प्रवृत्तिरुच्यते । लृट् व्यत्ययेन । मेघायिष्यते मेघान् करिष्यते । 'शब्दवैर' इति क्यङ्, व्यत्ययेन परस्मैपदम् । मेघायते मेघमात्मन इच्छते । 'नच्छन्दस्यपुत्रस्य' इतीत्वाभावः । मेधिताय सञ्जातमेघाय । इतच्प्रत्ययः 'तदस्य सञ्जातम्' इति । मेघाय वर्षहेतवे । निहाका नीहारस्य परा काष्ठा यत्र निहततरं कोष्ठं इति प्रयुञ्जते शीतेनार्ताः । तमोभिभूताय प्रासचाय नीहारेण संकुचते यत्र जन्तवः शीतेन संकुचिता भवन्ति' तमसा वा निश्चेष्टाः । सर्वत्र पृषोदरादित्वादिष्टरूपसिद्धिः । प्रचलाका हेमन्तसमाप्तिकालः यत्रेतश्चेतश्च प्रचलन्ति जन्तवः । यद्वा - प्रकर्षेण चलन्ति । विशीर्य शिष्यन्त इति विद्योतनं विरळद्योतनम् । स्तननं शब्दनम् । उग्रं उद्रूर्णं श्रवणकटुकम् । वर्षणं धारापातनम् । अभिवर्षणं उपर्युपरि वर्षणम् । परिवर्षणं सर्वतो वर्षणम् । संवर्षणं सङ्गतपटलवर्षणम् । अनुवर्षणं स्थित्वास्थित्वा वर्षणम् ॥


### संयुक्तमन्त्रः
शीकायिष्य॒ते स्वाहा॑ शीकाय॒ते स्वाहा॑ शीकि॒ताय॒ स्वाहा᳚ प्रोषिष्य॒ते स्वाहा᳚ प्रुष्ण॒ते स्वाहा॑ परिप्रुष्ण॒ते स्वाहो᳚द्ग्रहीष्य॒ते स्वाहो᳚द्गृह्ण॒ते स्वाहोद्गृ॑हीताय॒ स्वाहा॑ विप्लोष्य॒ते स्वाहा॑ वि॒प्लव॑मानाय॒ स्वाहा॒ विप्लु॑ताय॒ स्वाहा॑तफ्स्य॒ते स्वाहा॒तप॑ते॒ स्वाहो॒ग्रमा॒तप॑ते॒ स्वाह॒र्ग्भ्यस्स्वाहा॒ यजु॑र्भ्य॒स्स्वाहा॒ साम॑भ्य॒स्स्वाहाऽङ्गि॑रोभ्य॒स्स्वाहा॒ वेदे᳚भ्य॒स्स्वाहा॒ गाथा᳚भ्य॒स्स्वाहा॑ नाराश॒ꣳ॒सीभ्य॒स्स्वाहा॒ रैभी᳚भ्य॒स्स्वाहा॒ सर्व॑स्मै॒ स्वाहा᳚ ॥ [34]  

### मन्त्रः
शी॒का॒यि॒ष्य॒ते स्वाहा᳚ । शी॒का॒य॒ते स्वाहा᳚ । शी॒कि॒ताय॒ स्वाहा᳚ ।  
प्रो॒षि॒ष्य॒ते स्वाहा᳚ । प्रु॒ष्णु॒ते स्वाहा᳚ । प॒रि॒प्रु॒ष्ण॒ते स्वाहा᳚ ।  
उ॒द्ग्र॒ही॒ष्य॒ते स्वाहा᳚ । उ॒द्गृ॒ह्ण॒ते स्वाहा᳚ । उद्गृ॑हीताय॒ स्वाहा᳚ ।  
वि॒प्लो॒ष्य॒ते स्वाहा᳚ । वि॒प्लव॑मानाय॒ स्वाहा᳚ । विप्लु॑ताय॒ स्वाहा᳚ ।  
आ॒त॒फ्स्य॒ते स्वाहा᳚ । आ॒तप॑ते॒ स्वाहा᳚ । उ॒ग्रमा॒तप॑ते॒ स्वाहा᳚ ।  
ऋ॒ग्भ्यस् स्वाहा᳚ । यजु॑र्भ्य॒स् स्वाहा᳚ । साम॑भ्य॒स् स्वाहा᳚ ।  
अङ्गि॑रोभ्य॒स् स्वाहा᳚ । वेदे᳚भ्य॒स् स्वाहा᳚ । गाथा᳚भ्य॒स्स्वाहा᳚ ।  
ना॒रा॒श॒ꣳ॒सीभ्य॒स् स्वाहा᳚ । रेभी᳚भ्य॒स् स्वाहा᳚ । सर्व॑स्मै॒ स्वाहा᳚ ॥ [34]  

#### टीका
2शीकायिष्यते शीकां करिष्यते वृष्ट्युत्तरकालं सिमसिमसिमाकरणं शीकाकरणम् । अन्य आह - वर्षहेतुकं शैत्यं शीकीकरणमिति । शीकायते शीकमिच्छते । शीकिताय सञ्जातशीकाय । प्रोषणं पूरणादि । पूष प्लुहस्नेहसेचनपूरणेषु । उद्ग्रहणं वर्षस्योपरमः; मेघानां वा वर्षोत्तरकालं ऊर्ध्वनयनम् । संप्लावो मेघानामप्युपरमः । विप्लवः प्रतीपकः । आतपनं रविकिरणैः सर्वतो दाहः । ऋचः पादबद्धा मन्त्राः । अपदानि यजूंषि सामानि गीतयः । अङ्गिरोभिर्दृष्टाः शाखाविशेषा अङ्गिरोविधायकाः । गाथा वैदिकाः श्लोकाः अविधायकाः । नरैः शंसनीया देवताविशेषा नाराशंसाः, तत्सम्बन्धिन्य ऋचो नाराशंस्यः । रेभः शब्दकृदग्निः । तदीया ऋचो रैभ्यः । उत्सादि लक्षणोऽञ् । गोबलीवर्दन्यायेन व्यतिरिक्तविषयः ऋक्छब्दोत्र द्रष्टव्यः॥

इति सप्तमे पञ्चमे एकादशोनुवाकः ॥


## अनुवाकः १२

### संयुक्तमन्त्रः
द॒त्वते॒ स्वाहा॑ऽद॒न्तका॑य॒ स्वाहा᳚ प्रा॒णिने॒ स्वाहा᳚ऽप्रा॒णाय॒ स्वाहा॒ मुख॑वते॒ स्वाहा॑ऽमु॒खाय॒ स्वाहा॒ नासि॑कवते॒ स्वाहा॑ऽनासि॒काय॒ स्वाहा᳚ऽख्ष॒ण्वते॒ स्वाहा॑ऽन॒ख्षिका॑य॒ स्वाहा॑ क॒र्णिने॒ स्वाहा॑ऽक॒र्णका॑य॒ स्वाहा॑ शीर्ष॒ण्वते॒ स्वाहा॑ऽशी॒र्षका॑य॒ स्वाहा॑ प॒द्वते॒ स्वाहा॑ऽपा॒दका॑य॒ स्वाहा᳚ प्राण॒ते स्वाहाऽप्रा॑णते॒ स्वाहा॒ वद॑ते॒ स्वाहाऽव॑दते॒ स्वाहा॒ पश्य॑ते॒ स्वाहाऽप॑श्यते॒ स्वाहा॑ शृण्व॒ते स्वाहाऽशृ॑ण्वते॒ स्वाहा॑

### मन्त्रः
द॒त्वते॒ स्वाहा᳚ । अ॒द॒न्तका॑य॒ स्वाहा᳚ ।
प्रा॒णिने॒ स्वाहा᳚ । अ॒प्रा॒णाय॒ स्वाहा᳚ ।  
मुख॑वते॒ स्वाहा᳚ ।  अ॒मु॒खाय॒ स्वाहा᳚ ।
नासि॑कवते॒ स्वाहा᳚ ।   अ॒ना॒सि॒काय॒ स्वाहा᳚ ।  
अ॒ख्ष॒ण्वते॒ स्वाहा᳚ ।  अ॒न॒ख्षिका॑य॒ स्वाहा᳚ ।
क॒र्णिने॒ स्वाहा᳚ । अ॒क॒र्णका॑य॒ स्वाहा᳚ ।  
शी॒र्॒ष॒ण्वते॒ स्वाहा᳚ । अ॒शी॒र्षका॑य॒ स्वाहा᳚ ।
प॒द्वते॒ स्वाहा᳚ । अ॒पा॒दका॑य॒ स्वाहा᳚ ।  
प्रा॒ण॒ते स्वाहा᳚ । अप्रा॑णते॒ स्वाहा᳚ ।
वद॑ते॒ स्वाहा᳚ । अव॑दते॒ स्वाहा᳚ ।  
पश्य॑ते॒ स्वाहा᳚ । अप॑श्यते॒ स्वाहा᳚ ।
शृ॒ण्व॒ते स्वाहा᳚ । अशृ॑ण्वते॒ स्वाहा᳚ ।

#### टीका
1पुनरपि नक्तंहोमेष्वेव शरीरहोमाः - दत्वत इत्याद्याः ॥ प्रशंसादिषु मतुप् । नञा च तत्तदपेक्षा प्रतिषिध्यते । देवताभूतस्य दन्ताद्यपेक्षाभावात् । यद्वा - अदन्तकादिबहुप्रकारा । बहुरूपेणाश्वः स्तूयते । दत्वते । 'ह्रस्वनुड्भ्याम्' इति मतुप उदात्तत्वं अविभक्तेरपि दृश्यते । यथा 'अवसाय पद्वते रुद्र मृड' इति । अदन्तकाय । 'नञ्सुभ्याम्' इत्युत्तरपदान्तोदात्तत्वम् । एवं सर्वत्र । नासिकवते । 'ङ्यापोः' इति ह्रस्वत्वम् । अक्षण्वते । 'छन्दस्यपि दृश्यते' इत्यनङि 'अनो नुट्' 'ह्रस्वनुड्भ्यां मतुप्' इति मतुप उदात्तत्वम् । शीर्षण्वते । 'शीर्षञ्छन्दसि' इति पूर्ववन्नुट्स्वरौ । पद्वते, दत्वत इतिवत् । प्राणते । 'शतुरनुमः' इति विभक्त्या उदात्तत्वम् । अप्राणते, अव्ययपूर्वपदप्रकृतिस्वरत्वम् ॥


### संयुक्तमन्त्रः
मन॒स्विने॒ स्वाहा᳚ [35]  
अ॒म॒नसे॒ स्वाहा॑ रेत॒स्विने॒ स्वाहा॑ऽरे॒तस्का॑य॒ स्वाहा᳚ प्र॒जाभ्य॒स्स्वाहा᳚ प्र॒जन॑नाय॒ स्वाहा॒ लोम॑वते॒ स्वाहा॑ऽलो॒मका॑य॒ स्वाहा᳚ त्व॒चे स्वाहा॒ऽत्वक्का॑य॒ स्वाहा॒ चर्म॑ण्वते॒ स्वाहा॑ऽच॒र्मका॑य॒ स्वाहा॒ लोहि॑तवते॒ स्वाहा॑ऽलोहि॒ताय॒ स्वाहा॑ माꣳस॒न्वते॒ स्वाहा॑ऽमा॒ꣳ॒सका॑य॒ स्वाहा॒ स्नाव॑भ्य॒स्स्वाहा᳚ऽस्ना॒वका॑य॒ स्वाहा᳚ऽस्थ॒न्वते॒ स्वाहा॑ऽन॒स्थिका॑य॒ स्वाहा॑ मज्ज॒न्वते॒ स्वाहा॑ऽम॒ज्जका॑य॒ स्वाहा॒ऽङ्गिने॒ स्वाहा॑ऽन॒ङ्गाय॒ स्वाहा॒ऽऽत्मने॒ स्वाहाऽना᳚त्मने॒ स्वाहा॒ सर्व॑स्मै॒ स्वाहा᳚ ॥ [36]  

### मन्त्रः
म॒न॒स्विने॒ स्वाहा᳚ (35)।  
अ॒म॒नसे॒ स्वाहा᳚ । रे॒त॒स्विने॒ स्वाहा᳚ ।
अ॒रे॒तस्का॑य॒ स्वाहा᳚ ।  
प्र॒जाभ्य॒स् स्वाहा᳚ । प्र॒जन॑नाय॒ स्वाहा᳚ ।
लोम॑वते॒ स्वाहा᳚ । अ॒लो॒मका॑य॒ स्वाहा᳚ ।  
त्व॒चे स्वाहा᳚ । अ॒त्वक्का॑य॒ स्वाहा᳚ ।
चर्म॑ण्वते॒ स्वाहा᳚ । अ॒च॒र्मका॑य॒ स्वाहा᳚ ।  
लोहि॑तवते॒ स्वाहा᳚ । अ॒लो॒हि॒ताय॒ स्वाहा᳚ ।
मा॒ꣳ॒स॒न्वते॒ स्वाहा᳚ ।  अ॒मा॒ꣳ॒सका॑य॒ स्वाहा᳚ ।  
स्नाव॑भ्य॒स् स्वाहा᳚ । अ॒स्ना॒वका॑य॒ स्वाहा᳚ । अ॒स्थ॒न्वते॒ स्वाहा᳚ ।  अ॒न॒स्थिका॑य॒ स्वाहा᳚ ।  
म॒ज्ज॒न्वते॒ स्वाहा᳚ । अ॒म॒ज्जका॑य॒ स्वाहा᳚ ।
अ॒ङ्गिने॒ स्वाहा᳚ । अ॒न॒ङ्गाय॒ स्वाहा᳚ ।  
आ॒त्मने॒ स्वाहा᳚ । अना᳚त्मने॒ स्वाहा᳚ ।
सर्व॑स्मै॒ स्वाहा᳚ ॥ [36]  

#### टीका
2मनस्विने । 'अस्मायामेधा' इति विनिः । अमनसे । 'नञ्सुभ्याम्' इत्युत्तरपदान्तोदात्तत्वम् । त्वचे 'सावेकाचः' इति विभक्तेरुदात्तत्वम् । चर्मण्वते, उक्तौ नुट्स्वरौ । मांसन्वते । छान्दसोऽनङादेशः, स्वरः पूर्ववत् । अस्थन्वते 'छन्दस्यपि दृश्यते' इत्यनङ्, नुट्स्वरौ पूर्ववत् । एवं मज्जन्वते ॥

इति सप्तमे पञ्चमे द्वादशोनुवाकः ॥  

## अनुवाकः १३
कस्त्वा॑ युनक्ति॒ स त्वा॑ युनक्तु॒ विष्णु॑स्त्वा युनक्त्व॒स्य य॒ज्ञस्यर्द्ध्यै॒ मह्य॒ꣳ॒ सन्न॑त्या अ॒मुष्मै॒ कामा॒यायु॑षे त्वा प्रा॒णाय॑ त्वाऽपा॒नाय॑ त्वा व्या॒नाय॑ त्वा॒ व्यु॑ष्ट्यै त्वा र॒य्यै त्वा॒ राध॑से त्वा॒ घोषा॑य त्वा॒ पोषा॑य त्वाराद्घो॒षाय॑ त्वा॒ प्रच्यु॑त्यै त्वा ॥ [37]  

### मन्त्रः
कस्त्वा॑ युनक्ति॒ स त्वा॑ युनक्तु ।
विष्णु॑स्त्वा युनक्तु ।  
अ॒स्य य॒ज्ञस्यर्द्ध्यै॒ मह्य॒ꣳ॒ सन्न॑त्यै ।
अ॒मुष्मै॒ कामा॒य ।  
आयु॑षे त्वा , प्रा॒णाय॑ त्वा , ऽपा॒नाय॑ त्वा , व्या॒नाय॑ त्वा॒ , व्यु॑ष्ट्यै त्वा ,  र॒य्यै त्वा॒ , राध॑से त्वा॒ , घोषा॑य त्वा॒ , पोषा॑य त्वा , ऽऽराद्घो॒षाय॑ त्वा॒ , प्रच्यु॑त्यै त्वा ॥ [37] +++(युनक्तु)+++।  

#### टीका
1अथ परिधिमन्त्रः - कस्त्वेति ॥ तत्रामुष्मै कामायेत्यन्ताः षट् मध्ये । 'आयुषे त्वा' इत्यारभ्य 'रय्यै त्वा' इत्यन्ताः दक्षिणे षट् । शेषाः पञ्च राधसेत्याद्या उत्तरे । कः प्रजापतिरेव त्वा युनक्ति योक्तुमर्हति । तस्मात् स एव त्वा युनक्तु यस्तस्यापि योक्ता अस्य यज्ञस्य समृद्ध्यै मम च सन्तत्यै सर्वो मां प्रति सन्नमेदिति अमुष्मै कामाय प्रजायै वा । अमुष्मा इत्यत्राभीष्टः कामो निर्देष्टव्यः । राधोऽन्नम् । घोषः कीर्तिः । पोष पश्वादेः । आरात्घोषः आरात् शब्दग्राहित्वम् । प्रच्युतिः सर्वदुःखनिवृत्तिः; प्रकृष्टा वा च्युतिर्गतिः स्वर्गाख्या ॥

इति सप्तमे पञ्चमे त्रयोदशोनुवाकः ॥  

## अनुवाकः १४

### संयुक्तमन्त्रः
अ॒ग्नये॑ गाय॒त्राय॑ त्रि॒वृते॒ राथ॑न्तराय वास॒न्ताया॒ष्टाक॑पाल॒ इन्द्रा॑य॒ त्रैष्टु॑भाय पञ्चद॒शाय॒ बार्ह॑ताय॒ ग्रैष्मा॒यैका॑दशकपालो॒ विश्वे᳚भ्यो दे॒वेभ्यो॒ जाग॑तेभ्यस्सप्तद॒शेभ्यो॑ वैरू॒पेभ्यो॒ वार्षि॑केभ्यो॒ द्वाद॑शकपालो मि॒त्रावरु॑णाभ्या॒मानु॑ष्टुभाभ्यामेकवि॒ꣳ॒शाभ्या᳚व्ँवैरा॒जाभ्याꣳ॑ शार॒दाभ्या᳚म्
पय॒स्या॑

### मन्त्रः
अ॒ग्नये॑ , गाय॒त्राय॑ , त्रि॒वृते॒ , राथ॑न्तराय ,  वास॒न्ताय अ॒ष्टाक॑पालः ।  
इन्द्रा॑य॒ , त्रैष्टु॑भाय , पञ्चद॒शाय॒ , बार्ह॑ताय॒ , ग्रैष्मा॒य एका॑दशकपालः ।  
विश्वे᳚भ्यो दे॒वेभ्यो॒ जाग॑तेभ्यस् सप्तद॒शेभ्यो॑ वैरू॒पेभ्यो॒ वार्षि॑केभ्यो॒ द्वाद॑शकपालः ।  
मि॒त्रावरु॑णाभ्या॒म्  आनु॑ष्टुभाभ्याम् एकवि॒ꣳ॒शाभ्या᳚व्ँ वैरा॒जाभ्याꣳ॑ शार॒दाभ्या᳚म् पय॒स्या᳚ ।

#### टीका
1अथ तत्रैव दशहविषमिष्टिं विदधाति - अग्नये गायत्रायेति ॥ देवतया छन्दसा स्तोमेन साम्ना ऋतुना विशेष्यते । सहोत्पत्त्यादिकृतः सम्बन्धविशेषः सर्वत्राग्न्यादीनां; गायत्र्यादीनां च क्वचित्प्राथम्यादिकृतश्च । सर्वत्राद्युदात्ता उत्साद्यञन्ता द्रष्टव्याः । अन्ये एताः पञ्चदशादयः 'स्तोमे डविधिः' इति डान्ताः । ऋतृभ्यः ऋत्वण् । वसन्तात्तु 'सर्वत्राण्च' इति चकारात् । अष्टाकपालादयः तद्धितार्थे द्विगवः । 'अध्यर्धपूर्वाद्द्विगोः' इति प्रत्ययस्य लुकि 'इगन्तकाल' इति पूर्वपदप्रकृतिस्वरत्वम् । वार्षिकेभ्यः । 'छन्दसि ठञ् ' इति ठक् ॥



### संयुक्तमन्त्रः
बृह॒स्पत॑ये॒ पाङ्क्ता॑य त्रिण॒वाय॑ शाक्व॒राय॒ हैम॑न्तिकाय च॒रुस्स॑वि॒त्र आ॑तिच्छन्द॒साय॑ त्रयस्त्रि॒ꣳ॒शाय॑ रैव॒ताय॑ शैशि॒राय॒ द्वाद॑शकपा॒लोऽदि॑त्यै॒ विष्णु॑पत्न्यै च॒रुर॒ग्नये॑ वैश्वान॒राय॒ द्वाद॑शकपा॒लोऽनु॑मत्यै च॒रुᳵ का॒य एक॑कपालः ॥ [38]  

### मन्त्र
बृह॒स्पत॑ये॒ , पाङ्क्ता॑य , त्रिण॒वाय॑ , शाक्व॒राय॒ , हैम॑न्तिकाय च॒रुः ।  
स॑वि॒त्र , आ॑तिच्छन्द॒साय॑ , त्रयस्त्रि॒ꣳ॒शाय॑ , रैव॒ताय॑ , शैशि॒राय॒ द्वाद॑शकपा॒लः ।   
अदि॑त्यै॒ , विष्णु॑पत्न्यै च॒रुः ।
अ॒ग्नये॑ , वैश्वान॒राय॒ , द्वाद॑शकपा॒लः ।  
अनु॑मत्यै च॒रुः ।
का॒य एक॑कपालः ॥ [38]  
#### टीका
2पयस्या पयसि आमिक्षा । बृहस्पतिः । पारस्करादिः । हैमन्तिकाय 'हेमन्ताच्च' इति ठञ् । सवित्रे, 'उदात्तयणः' इति चतुर्थ्या उदात्तत्वम् । विष्णुपत्न्यै, 'विभाषा सपूर्वस्य' इति बहुव्रीहौ ङीब्नकारौ । कायः, 'कस्येत्' ॥

इति सप्तमे पञ्चमे चतुर्दशोनुवाकः ॥  

## अनुवाकः १५

### संयुक्तमन्त्रः
यो वा अ॒ग्नाव॒ग्निᳶ प्र॑ह्रि॒यते॒ यश्च॒ सोमो॒ राजा॒ तयो॑रे॒ष आ॑ति॒थ्यय्ँयद॑ग्नीषो॒मीयोऽथै॒ष रु॒द्रो यश्ची॒यते॒ यथ्सञ्चि॑ते॒ऽग्नावे॒तानि॑ ह॒वीꣳषि॒ न नि॒र्वपे॑दे॒ष ए॒व रु॒द्रोऽशा᳚न्त उपो॒त्थाय॑ प्र॒जाम्प॒शून्यज॑मानस्या॒भि म॑न्येत॒ यथ्सञ्चि॑ते॒ऽग्नावे॒तानि॑ ह॒वीꣳषि॑ नि॒र्वप॑ति भाग॒धेये॑नै॒वैनꣳ॑ शमयति॒ नास्य॑ रु॒द्रोऽशा᳚न्तः [39]  
उ॒पो॒त्थाय॑ प्र॒जाम्प॒शून॒भि म॑न्यते॒

### मन्त्रः
यो वा अ॒ग्नाव् अ॒ग्निᳶ प्र॑ह्रि॒यते॒ , यश्च॒ सोमो॒ राजा॒ , तयो॑रे॒ष आ॑ति॒थ्यय्ँ यद॑ग्नीषो॒मीयः॑ ।   
ऽथै॒ष रु॒द्रो यश्ची॒यते᳚ ।
यथ्सञ्चि॑ते॒ऽग्नाव् ए॒तानि॑ ह॒वीꣳषि॒ न नि॒र्वपे᳚त् ।  
ए॒ष ए॒व रु॒द्रोऽशा᳚न्त उपो॒त्थाय॑ प्र॒जाम् प॒शून् यज॑मानस्या॒भि म॑न्येत ।  
यथ्सञ्चि॑ते॒ऽग्नाव् ए॒तानि॑ ह॒वीꣳषि॑ नि॒र्वप॑ति भाग॒धेये॑न ए॒वैनꣳ॑ शमयति॒ नास्य॑ रु॒द्रोऽशा᳚न्तः ।[39]  
उ॒पो॒त्थाय॑ प्र॒जाम् प॒शून् अ॒भि म॑न्यते ।

#### टीका
1अथैषां ब्राह्मणं - यो वा इत्यादि ॥ योऽयमग्नावग्निं मथित्वा प्रणीयते यश्च सोमो राजा तयोरेष आतिथ्यं योऽग्नीषोमीयपशुः । अथैष इत्यादि । एतानि हवींषि 'अग्नये गायत्राय' इत्यादीनि । अशान्तः क्रुद्धः अभिमन्येत नाशयेत् ॥


### संयुक्तमन्त्रः
दश॑ ह॒वीꣳषि॑ भवन्ति॒ नव॒ वै पुरु॑षे प्रा॒णा नाभि॑र्दश॒मी प्रा॒णाने॒व यज॑माने दधा॒त्यथो॒ दशा᳚ख्षरा वि॒राडन्न॑व्ँवि॒राड्वि॒राज्ये॒वान्नाद्ये॒ प्रति॑ तिष्ठत्य्...

### मन्त्रः
दश॑ ह॒वीꣳषि॑ भवन्ति ।
नव॒ वै पुरु॑षे प्रा॒णा नाभि॑र्दश॒मी ।
प्रा॒णान् ए॒व यज॑माने दधा॒ति ।  
अथो॒ दशा᳚ख्षरा वि॒राट् ।
अन्न॑व्ँ वि॒राट् । वि॒राज्य् ए॒वान्नाद् ये॒ प्रति॑ तिष्ठति ।
#### टीका
2दश हवींषीत्यादि ॥ गतम् ॥ +++(टिप्पणिः - विस्तृतं व्याख्यानमन्यत्र मृग्यम्)+++।


### संयुक्तमन्त्रः
ऋ॒तुभि॒र्वा ए॒ष छन्दो॑भि॒स्स्तोमैः᳚ पृ॒ष्ठैश्चे॑त॒व्य॑ इत्या॑हु॒र्यदे॒तानि॑ ह॒वीꣳषि॑ नि॒र्वप॑त्यृ॒तुभि॑रे॒वैन॒ञ्छन्दो॑भि॒स्स्तोमैः᳚ पृ॒ष्ठैश्चि॑नुते॒ दिश॑स्सुषुवा॒णेन॑ [40]  
अ॒भि॒जित्या॒ इत्या॑हु॒र्यदे॒तानि॑ ह॒वीꣳषि॑ नि॒र्वप॑ति दि॒शाम॒भिजि॑त्या

### मन्त्रः
ऋ॒तुभि॒र् वा ए॒ष छन्दो॑भि॒स् स्तोमैः᳚ पृ॒ष्ठैश् चे॑त॒व्य॑ इत्या॑हु॒र् -
"यद् ए॒तानि॑ ह॒वीꣳषि॑ नि॒र्वप॑त्य् ऋ॒तुभि॑र् ए॒वैन॒ञ् छन्दो॑भि॒स् स्तोमैः᳚ पृ॒ष्ठैश् चि॑नुते"। +++( इति )+++।  

दिश॑स् सुषुवा॒णेन अ॑भि॒जित्या॒ [40]  इत्या॑हु॒र् -
"यदे॒तानि॑ ह॒वीꣳषि॑ नि॒र्वप॑ति दि॒शाम् अ॒भिजि॑त्यै" +++(इति)+++।

#### टीका
3ऋतुभिर्वा इत्यादि ॥ एषां हविषां निर्वापेन ऋत्वादिभिः एष चितो भवतीति । दिश इत्यादि । सुषुवाणेन सोमं सुतवता, ऐश्वर्यप्राप्तेन वा । अभिजित्या इत्यादि । अभिजेतव्याः । छान्दसः क्यप्, कृदुत्तरपदप्रकृतिस्वरत्वम् । अभिजित्यै, 'तादौ च' इति गतेः प्रकृतिस्वरत्वम् ॥


### संयुक्तमन्त्रः
ए॒तया॒ वा इन्द्र॑न्दे॒वा अ॑याजय॒न्तस्मा॑दिन्द्रस॒व ए॒तया॒ मनु॑म्मनु॒ष्या᳚स्तस्मा᳚न्मनुस॒वो यथेन्द्रो॑ दे॒वाना॒य्ँयथा॒ मनु॑र्मनु॒ष्या॑णामे॒वम्भ॑वति॒ य ए॒वव्ँवि॒द्वाने॒तयेष्ट्या॒ यज॑ते॒ दिग्व॑तीᳶ पुरोनुवा॒क्या॑ भवन्ति॒ सर्वा॑सान्दि॒शाम॒भिजि॑त्यै ॥ [41]  

### मन्त्रः
ए॒तया॒ वा इन्द्र॑न्दे॒वा अ॑याजय॒न् , तस्मा॑द् इन्द्रस॒वः ।  
ए॒तया॒ मनु॑म् मनु॒ष्या᳚स् तस्मा᳚न् मनुस॒वः ।  
यथेन्द्रो॑ दे॒वानाँ॒य् , यथा॒ मनु॑र् मनु॒ष्या॑णाम् , ए॒वम् भ॑वति॒ य ए॒वव्ँ वि॒द्वान् ए॒तयेष्ट्या॒ यज॑ते ।  
दिग्व॑तीᳶ पुरोऽनुवा॒क्या॑ भवन्ति ,
सर्वा॑सान् दि॒शाम् अ॒भिजि॑त्यै ॥ [41]  

#### टीका
4एतया वा इत्यादि ॥ गतम् । मनुष्याः अयाजयन्नित्येव । दिग्वतीः दिक्शब्दवत्यः 'समिद्दिशामाशया नः' इत्याद्याः ॥

इति सप्तमे पञ्चमे पञ्चदशोनुवाकः ॥


## अनुवाकः १६

### संयुक्तमन्त्रः
यᳶ प्रा॑ण॒तो नि॑मिष॒तो म॑हि॒त्वैक॒ इद्राजा॒ जग॑तो ब॒भूव॑ । य ईशे॑ अ॒स्य द्वि॒पद॒श्चतु॑ष्पद॒ᳵ कस्मै॑ दे॒वाय॑ ह॒विषा॑ विधेम । उ॒प॒या॒मगृ॑हीतोऽसि प्र॒जाप॑तये त्वा॒ जुष्ट॑ङ्गृह्णामि॒ तस्य॑ ते॒ द्यौर्म॑हि॒मा नख्ष॑त्राणि रू॒पमा॑दि॒त्यस्ते॒ तेज॒स्तस्मै᳚ त्वा महि॒म्ने प्र॒जाप॑तये॒ स्वाहा᳚ ॥ [42]  

### मन्त्रः
यᳶ प्रा॑ण॒तो नि॑मिष॒तो म॑हि॒त्वैक॒ इद्राजा॒ जग॑तो ब॒भूव॑ ।  
य ईशे॑ अ॒स्य द्वि॒पद॒श् चतु॑ष्पद॒ᳵ कस्मै॑ दे॒वाय॑ ह॒विषा॑ विधेम ।  

उ॒प॒या॒मगृ॑हीतोऽसि , प्र॒जाप॑तये त्वा॒ जुष्ट॑ङ् गृह्णामि॒ ,  
तस्य॑ ते॒ द्यौर्म॑हि॒मा , नख्ष॑त्राणि रू॒पम् , आ॑दि॒त्यस्ते॒ तेज॒स् ,  
तस्मै᳚ त्वा महि॒म्ने प्र॒जाप॑तये॒ स्वाहा᳚ ॥ [42]  

#### टीका
1अथ वर्णेन महिमानं गृह्णाति - यः प्राणत इति त्रिष्टुभा उपरिष्टादुपयामया ॥ इयं च व्याख्याता 'ऊर्ध्वा अस्य समिधः' इत्यत्र । यः प्राणतो निमिषतश्च जगतो निजमाहात्म्येन य एक एव राजा बभूव, यश्चेष्टे अस्य द्विपदः चतुष्पदः कस्मै अज्ञातव्रतस्वभावाय देवाय हविषा परिचरेम । उपयामः पृथिवी । तथैव गृहीतोसि । प्रजापतये जुष्टं प्रियं च गृह्णामि । तस्य ते द्यौर्महिमा द्यौरिव महांस्त्वमसि । नक्षत्राणि तव रूपं तव बिभ्रति । एतावन्ति वा तव रूपाणि । आदित्यस्ते तेजः आदित्योपि त्वया तेजस्वी भवति । एवं गृहीत्वा जुहोति । तस्मै तादृशाय महिमवते प्रजापतये त्वा जुहोमीति स्वाहुतं करोमीति ॥

इति सप्तमे पञ्चमे षोडशोनुवाकः ॥  

## अनुवाकः १७

### संयुक्तमन्त्रः
य आ᳚त्म॒दा ब॑ल॒दा यस्य॒ विश्व॑ उ॒पास॑ते प्र॒शिष॒य्ँयस्य॑ दे॒वाः । यस्य॑ छा॒यामृत॒य्ँयस्य॑ मृ॒त्युᳵ कस्मै॑ दे॒वाय॑ ह॒विषा॑ विधेम । उ॒प॒या॒मगृ॑हीतोऽसि प्र॒जाप॑तये त्वा॒ जुष्ट॑ङ्गृह्णामि॒ तस्य॑ ते पृथि॒वी म॑हि॒मौष॑धयो॒ वन॒स्पत॑यो रू॒पम॒ग्निस्ते॒ तेज॒स्तस्मै᳚ त्वा महि॒म्ने प्र॒जाप॑तये॒ स्वाहा᳚ ॥ [43]  

### मन्त्रः
य आ᳚त्म॒दा ब॑ल॒दा यस्य॒ विश्व॑ उ॒पास॑ते प्र॒शिष॒य्ँ यस्य॑ दे॒वाः ।  
यस्य॑ छा॒यामृत॒य्ँ यस्य॑ मृ॒त्युᳵ कस्मै॑ दे॒वाय॑ ह॒विषा॑ विधेम ।  

उ॒प॒या॒मगृ॑हीतोऽसि प्र॒जाप॑तये त्वा॒ जुष्ट॑ङ् गृह्णामि॒ ,  
तस्य॑ ते पृथि॒वी म॑हि॒मौष॑धयो॒ वन॒स्पत॑यो रू॒पम् ,  
अ॒ग्निस् ते॒ तेज॒स् , तस्मै᳚ त्वा महि॒म्ने प्र॒जाप॑तये॒ स्वाहा᳚ ॥ [43]  

#### टीका
1द्वितीयं महिमानं गृह्णाति - आत्मदा इति त्रिष्टुभा उपरिष्टादुपयामया ॥ इयमपि तत्रैव व्याख्याता । य आत्मदाः सर्वस्मै बलदाश्च यस्य प्रशिषं प्रकष्टामाशिषं विश्वेऽप्युपासते देवा अपि यस्य प्रशिषमुपासते अमृतं मृत्युश्च यस्य छायेव विधेया । कस्मा इत्यादि । गतम् । तस्य ते पृथिवी महिमा पृथिवीव महांस्त्वमोषधयो वनस्पतयः तव रूपम् । अग्निस्तव तेज इति गृहीत्वा जुहोति । तस्मा इत्यादि । गतम् ॥

इति सप्तमे पञ्चमे सप्तदशोनुवाकः ॥  

## अनुवाकः १८

### संयुक्तमन्त्रः
आ ब्रह्म॑न्ब्राह्म॒णो ब्र॑ह्मवर्च॒सी जा॑यता॒माऽस्मिन्रा॒ष्ट्रे रा॑ज॒न्य॑ इष॒व्य॑श्शूरो॑ महार॒थो जा॑यता॒न्दोग्ध्री॑ धे॒नुर्वोढा॑ऽन॒ड्वाना॒शुस्सप्ति॒ᳶ पुर॑न्धि॒र्योषा॑ जि॒ष्णू र॑थे॒ष्ठास्स॒भेयो॒ युवाऽस्य यज॑मानस्य वी॒रो जा॑यतान्निका॒मेनि॑कामे नᳶ प॒र्जन्यो॑ वर्षतु फ॒लिन्यो॑ न॒ ओष॑धयᳶ पच्यन्ताय्ँ योगख्षे॒मो न॑ᳵ कल्पताम् ॥ [44]  

### मन्त्रः
आ ब्रह्म॑न्ब्राह्म॒णो ब्र॑ह्मवर्च॒सी जा॑यताम् ।  
आऽस्मिन् रा॒ष्ट्रे रा॑ज॒न्य॑ इष॒व्य॑श् शूरो॑ महार॒थो जा॑यताम् ।  
दोग्ध्री॑ धे॒नुर् , वोढा॑ऽन॒ड्वान् , आ॒शुस् सप्ति॒ᳶ ,
पुर॑न्धि॒र्योषा॑ , जि॒ष्णू र॑थे॒ष्ठास् ,  
स॒भेयो॒ युवा , अस्य यज॑मानस्य वी॒रो जा॑यताम् ।  
नि॒का॒मेनि॑कामे नᳶ प॒र्जन्यो॑ वर्षतु ।
फ॒लिन्यो॑ न॒ ओष॑धयᳶ पच्यन्ताम् ।
यो॒ग॒ख्षे॒मो न॑ᳵ कल्पताम् ॥ [44]  
#### टीका
1अथ ब्रह्मवर्चसं उपजुहोति - आ ब्रह्मन्नित्यादि ॥ ब्रह्मन् ब्रह्मणि ब्राह्मणजातौ अस्य यजमानस्य सम्बन्धी सर्वो ब्राह्यणो ब्रह्मवर्चसी आजायताम् । अस्मिन्राष्ट्रे यजमानस्य सम्बन्धी राजन्यः सर्वोपि क्षत्रः इषव्यः इष्वादिषु साधुः शूरः महावीरः महारथः रथचर्यायां प्रकृष्टश्च आजायताम् । 'राजश्वशुराद्यत्' 'राज्ञोपत्ये जातिग्रहणम्' । दोग्ध्री बहुक्षीरा सुदोहा च धेनुराजायतां अस्य यजमानस्य । साधुकारिणि तृन् । वोढा साधुवाही अनड्वानाजायताम् । आशुश्शीघ्रगतिः सप्तिराजायताम् । पुरन्धिः रूपवती पुरं शरीरं धीयतेऽस्यामिति । 'कर्मण्यधिकरणे च' इति किः । पूर्वपदस्याम्भावश्छान्दसः । दासीभारादिः । पुरुभिर्वा ध्यातव्या पुरन्धिः । पृषोदरादिः । ईदृशी योषा योषित् अस्य यजमानस्य आजायताम् । जिष्णुः जयशीलः रथेष्ठाः रथे स्थातुं शक्तः । रथे तिष्ठति सङ्ग्रामेष्विति 'सुपि स्थः' इति कः, 'तत्पुरुषे कृति बहुलम्' इत्यलुक्, वचनव्यत्ययः । सभेयः सभायां साधुः रूपवत्तया, 'डश्छन्दासि; इति डः । युवा तरुणः । वीरः विक्रान्तः । एवं जिष्ण्वित्यादिगुणयुकः पुरुषोस्य यजमानस्य आजायताम् । निकामेनिकामे इच्छायां नः अस्माकं पर्जन्यो वर्षतु । फलिन्यः बहुफला ओषधयः अस्माकं राष्ट्रे पच्यन्ताम् । कर्मकर्तरि यत् । योगसहितः क्षेमः योगक्षेमः । शाकपार्थिवादित्वादुत्तरपदलोपी समासः । इतरेतरयोगद्वन्द्वे वा वचनव्यत्ययः । समाहारद्वन्द्वे वा लिङ्गव्यत्ययः । योगश्च क्षेमश्चास्मिन् राष्ट्रे प्रजानां कल्पतां सम्पद्यताम् । अलब्धलाभो योगः । लब्धस्य परिपालनं क्षेमः ॥

इति भट्टभास्करमिश्रविरचिते यजुर्वेदभाष्ये सप्तमे काण्डे पञ्चमे प्रश्ने अष्टादशोनुवाकः ॥


## अनुवाकः १९

### संयुक्तमन्त्रः
आक्रान्॑वा॒जी पृ॑थि॒वीम॒ग्निय्ँयुज॑मकृत वा॒ज्यर्वाक्रान्॑वा॒ज्य॑न्तरि॑ख्षव्ँवा॒युय्ँयुज॑मकृत वा॒ज्यर्वा॒ द्याव्ँवा॒ज्याऽक्रꣵ॑स्त॒ सूर्य॒य्ँयुज॑मकृत वा॒ज्यर्वा॒ग्निस्ते॑ वाजि॒न्युङ्ङनु॒ त्वा र॑भे स्व॒स्ति मा॒ सम्पा॑रय वा॒युस्ते॑ वाजि॒न्युङ्ङनु॒ त्वा र॑भे स्व॒स्ति मा॒ सम् [45]  
पा॒र॒यादि॒त्यस्ते॑ वाजि॒न्युङ्ङनु॒ त्वा र॑भे स्व॒स्ति मा॒ सम्पा॑रय प्राण॒धृग॑सि प्रा॒णम्मे॑ दृꣳह व्यान॒धृग॑सि व्या॒नम्मे॑ दृꣳहापान॒धृग॑स्यपा॒नम्मे॑ दृꣳह॒ चख्षु॑रसि॒ चख्षु॒र्मयि॑ धेहि॒ श्रोत्र॑मसि॒ श्रोत्र॒म्मयि॑ धे॒ह्यायु॑र॒स्यायु॒र्मयि॑ धेहि ॥ [46]  

### मन्त्रः
आऽक्रान्॑वा॒जी पृ॑थि॒वीम् , अ॒ग्निय्ँ युज॑म् अकृत वा॒ज्यर्वा᳚ ।  
आक्रान्॑ वा॒ज्य् अ॑न्तरि॑ख्षव्ँ वा॒युय्ँ युज॑म् अकृत वा॒ज्यर्वा᳚ ।  
द्याव्ँ वा॒ज्याऽक्रꣵ॑स्त॒ , सूर्य॒य्ँ युज॑म् अकृत वा॒ज्यर्वा᳚ ।  
अ॒ग्निस् ते॑ वाजि॒न्युङ्ङनु॒ त्वा र॑भे , स्व॒स्ति मा॒ सम्पा॑रय ।  
वा॒युस् ते॑ वाजि॒न्युङ्ङनु॒ त्वा र॑भे , स्व॒स्ति मा॒ सम्पा॑रय ।[45]  
आ॒दि॒त्यस् ते॑ वाजि॒न्युङ्ङनु॒ त्वा र॑भे स्व॒स्ति मा॒ सम्पा॑रय ।  

प्रा॒ण॒धृग् अ॑सि प्रा॒णम् मे॑ दृꣳह , व्यान॒धृग॑सि व्या॒नम्मे॑ दृꣳह , अपान॒धृग् अ॑स्य् अपा॒नम् मे॑ दृꣳह॒ , चख्षु॑रसि॒ चख्षु॒र्मयि॑ धेहि॒ ,  
श्रोत्र॑म् असि॒ श्रोत्र॒म् मयि॑ धे॒ह्य् , आयु॑र॒स्य् आयु॒र्मयि॑ धेहि ॥ [46]  
#### टीका
(SB) 1अथाश्वानुमन्त्रणम् । तथा च ब्राह्मणम् - 'आऽक्रान् वाजी क्रमैरत्यक्रमीद्वाजी द्यौस्ते पृष्टं पृथिवी सधस्थमित्यश्वमनुमन्त्रयते' इति । एतेषु त्रिषु मन्त्रेषु प्रथमम् मन्त्रं पठति - आऽक्रान् वाजीति ॥ वाजी वेगवानयमश्वः पृथिवीं आक्रान् आक्रान्तवान् । सोऽर्वा तस्यां पृथिव्यां अग्निं युजं योजयितारं व्यवहारनिर्वाहकं अकृत । एवमुत्तरत्रापि योज्यम् । हे वाजिन् अग्निः ते युङ् तव योजयिता सहायभूतः तस्मात् त्वां अन्वारभे । त्वं च स्वस्ति विनाशराहित्येन मां सम्पारय सम्यक् कर्मसमाप्तिं प्रापय । एवमुत्तरत्रापि योज्यम् । प्राणं दृंहति दृढीकरोतीति प्राणधृक् । हे अश्व त्वं तादृशोऽसि अतो मे प्राणं दृढीकुरु । एवमुत्तरत्रापि । हे अश्व त्वं चक्षुरसि अतो मयि चक्षुः स्थापय । एवमुत्तरत्रापि ॥

इति माधवीये सप्तमे पञ्चमे एकोनविंशोनुवाकः ॥  


## अनुवाकः २०

### संयुक्तमन्त्रः
जज्ञि॒ बीज॒व्ँवर्ष्टा॑ प॒र्जन्य॒ᳶ पक्ता॑ स॒स्यꣳ सु॑पिप्प॒ला ओष॑धयस्स्वधिचर॒णेयꣳ सू॑पसद॒नो᳚ऽग्निस्स्व॑ध्य॒ख्षम॒न्तरि॑ख्षꣳ सुपा॒वᳶ पव॑मानस्सूपस्था॒ना द्यौश्शि॒वम॒सौ तप॑न्यथापू॒र्वम॑होरा॒त्रे प॑ञ्चद॒शिनो᳚ऽर्धमा॒सास्त्रि॒ꣳ॒शिनो॒ मासाः᳚ कॢ॒प्ता ऋ॒तव॑श्शा॒न्तस्स॑व्ँवथ्स॒रः ॥ [47]  

### मन्त्रः
जज्ञि॒ बीजँ॒व् , वर्ष्टा॑ प॒र्जन्य॒ᳶ, पक्ता॑ स॒स्यꣳ , सु॑पिप्प॒ला ओष॑धयस् , स्वधिचर॒णेयꣳ ,  
सू॑पसद॒नो᳚ऽग्निस् , स्व॑ध्य॒ख्षम॒न्तरि॑ख्षꣳ ,
सुपा॒वᳶ पव॑मानस् , सूपस्था॒ना द्यौश् ,  
शि॒वम॒सौ तप॑न् , यथापू॒र्वम् अ॑होरा॒त्रे , प॑ञ्चद॒शिनो᳚ऽर्धमा॒सास् , त्रि॒ꣳ॒शिनो॒ मासाः᳚ ,  
कॢ॒प्ता ऋ॒तव॑श् , शा॒न्तस् स॑व्ँवथ्स॒रः +++( अस्तु)+++॥ [47]  
#### टीका
(SB) 1अथान्ये अन्नहोममन्त्रा उच्यन्ते । तथा च ब्राह्मणम् - 'जज्ञि बीजमिति जुहोत्यनन्तरित्यै' इति । जज्ञीति ॥ यदेतत् व्रीह्यादिबीजं तत् जज्ञि जननस्वभावमस्तु । अस्त्विति सर्वत्राध्याहारः । पर्जन्यो वर्ष्टा वृष्टिकारोस्तु । सस्यं पक्ता पाकशीलम् । ओषधयश्च सुपिप्पलाः शोभनफलाः । इयं पृथिवी स्वधिचरणा सुखेनाधिष्ठाय चरितुं शक्या । अग्निः सूपसदनः सुखेनोपसत्तुं परिचरितुं शक्यः । अन्तरिक्षं स्वध्यक्षं सुखेनाध्यक्षितव्यं धूमकेत्वाद्युत्पातरहितमित्यर्थः । पवमानः वायुः सुपावः अनुपद्रवकारी सञ्चारयुक्तः । द्यौः सूपस्थाना सुखेनावस्थातुं शक्या दैविकोपद्रवरहितेत्यर्थः । असो आदित्यः शिवं उपद्रवराहित्यं यथा भवति तथा तपन् वर्तताम् । अहोरात्रे यथापूर्वं कल्पादेवारभ्य येन क्रमेण प्रवृत्ते तथैवाद्यापि प्रवर्तेताम् । अर्धमासाः
न्यूनाधिकराहित्येन पञ्चदशदिनयुक्ताः । तथा मासाः त्रिंशद्दिनयुक्ताः । ऋतवः कॢप्ताः तत्तल्लक्षणोपेताः । संवत्सरः शान्तः प्रजापीडरहितः । एतैः पञ्चदशभिर्मन्त्रैः अन्नहोमाः कर्तव्याः ॥

इति माधवीये सप्तमे पञ्चमे विंशोनुवाकः ॥  


## अनुवाकः २१

### संयुक्तमन्त्रः
आ॒ग्ने॒यो᳚ऽष्टाक॑पालस्सौ॒म्यश्च॒रुस्सा॑वि॒त्रो᳚ऽष्टाक॑पालᳶ पौ॒ष्णश्च॒रू रौ॒द्रश्च॒रुर॒ग्नये॑ वैश्वान॒राय॒ द्वाद॑शकपालो मृगाख॒रे यदि॒ नागच्छे॑द्...

### मन्त्रः
आ॒ग्ने॒यो᳚ऽष्टाक॑पालस् , सौ॒म्यश्च॒रुः ।  
सा॒वि॒त्रो᳚ऽष्टक॑पालᳶ , पौ॒ष्णश्च॒रू रौ॒द्रश्च॒रुः ।  
अ॒ग्नये॑ वैश्वान॒राय॒ द्वाद॑शकपालो मृगाख॒रे यदि॒ नागच्छे᳚त् ।

#### टीका
(SB) 1अथाश्वस्य रोगादिनिमित्ते प्राप्ते प्रायश्चित्तेष्टय उच्यन्ते । तथा च ब्राह्मणम् - 'यद्यश्वमुपतपद्विन्देत् । आग्नेयमष्टाकपालं निर्वपेत्' इत्यादि । आग्नेय इति ॥ मृगाखरे - अश्वनिवासस्थाने यदि नागच्छेत् तत्रानागमनमेकं निमित्तं, निमित्तान्तराणि तु ब्राह्मणे द्रष्टव्यानि । तान्येतानि नव हवींषि प्रायश्चित्तरूपाणि ॥

इति माधवीये सप्तमे पञ्चमे एकविंशोनुवाकः ॥  

## अनुवाकः २२

### संयुक्तमन्त्रः
अ॒ग्नयेऽꣳ॑हो॒मुचे॒ऽष्टाक॑पालस्सौ॒र्यम्पयो॑ वाय॒व्य॑ आज्य॑भागः ॥ [48]  

### मन्त्रः
अ॒ग्नये ऽꣳ॑हो॒मुचे॒ ऽष्टाक॑पालः ।
सौ॒र्यम्पयः॑ ।
वा॒य॒व्य॑ आज्य॑भागः ॥ [48]  
#### टीका
(SB) 1यदुक्तं सूत्रकारेण 'अग्नयेंहोमुचेऽष्टाकपाल इति दशहविषं मृगारेष्टिमनु निर्वपति' इति तदेतद्विधत्ते - अंहसो मोचयतीति अंहोमुक् । आगसो मेचयत इति आगोमुचौ वायुश्च सविता च वायोसावित्रः वायुसवितृभ्यामित्यर्थः । धानाः भ्रष्टयवाः । एनसो मोचयन्तीति एनोमुचः ॥

इति माधवीये सप्तमे पञ्चमे द्वाविंशोनुवाकः ॥  


## अनुवाकः २३

### संयुक्तमन्त्रः
अ॒ग्नयेऽꣳ॑हो॒मुचे॒ऽष्टाक॑पाल॒ इन्द्रा॑याꣳहो॒मुच॒ एका॑दशकपालो मि॒त्रावरु॑णाभ्यामागो॒मुग्भ्या᳚म्पय॒स्या॑ वायोसावि॒त्र आ॑गो॒मुग्भ्या᳚ञ्च॒रुर॒श्विभ्या॑मागो॒मुग्भ्या᳚न्धा॒ना म॒रुद्भ्य॑ एनो॒मुग्भ्य॑स्स॒प्तक॑पालो॒ विश्वे᳚भ्यो दे॒वेभ्य॑ एनो॒मुग्भ्यो॒ द्वाद॑शकपा॒लोऽनु॑मत्यै च॒रुर॒ग्नये॑ वैश्वान॒राय॒ द्वाद॑शकपालो॒ द्यावा॑पृथि॒वीभ्या॑मꣳहो॒मुग्भ्या᳚न्द्विकपा॒लः ॥ [49]  
अ॒ग्नये॒ सम॑नमत्पृथि॒व्यै सम॑नम॒द्यथा॒ग्निᳶ पृ॑थि॒व्या स॒मन॑मदे॒वम्मह्य॑म्भ॒द्रास्सन्न॑तय॒स्सन्न॑मन्तु वा॒यवे॒ सम॑नमद॒न्तरि॑ख्षाय॒ सम॑नम॒द्यथा॑ वा॒युर॒न्तरि॑ख्षेण॒ सूर्या॑य॒ सम॑नमद्दि॒वे सम॑नम॒द्यथा॒ सूर्यो॑ दि॒वा च॒न्द्रम॑से॒ सम॑नम॒न्नख्ष॑त्रेभ्य॒स्सम॑नम॒द्यथा॑ च॒न्द्रमा॒ नख्ष॑त्रै॒र्वरु॑णाय॒ सम॑नमद॒द्भ्यस्सम॑नम॒द्यथा᳚ [50]  
वरु॑णो॒ऽद्भिस्साम्ने॒ सम॑नमदृ॒चे सम॑नम॒द्यथा॒ साम॒र्चा ब्रह्म॑णे॒ सम॑नमत्ख्ष॒त्राय॒ सम॑नम॒द्यथा॒ ब्रह्म॑ ख्ष॒त्रेण॒ राज्ञे॒ सम॑नमद्वि॒शे सम॑नम॒द्यथा॒ राजा॑ वि॒शा रथा॑य॒ सम॑नम॒दश्वे᳚भ्य॒स्सम॑नम॒द्यथा॒ रथोऽश्वैः᳚ प्र॒जाप॑तये॒ सम॑नमद्भू॒तेभ्य॒स्सम॑नम॒द्यथा᳚ प्र॒जाप॑तिर्भू॒तैस्स॒मन॑मदे॒वम्मह्य॑म्भ॒द्रास्सन्न॑तय॒स्सन्न॑मन्तु ॥ [51]  

#### मन्त्रः
अ॒ग्नयेऽꣳ॑हो॒मुचे॒ऽष्टाक॑पालः ।
इन्द्रा॑याꣳहो॒मुच॒ एका॑दशकपालः ।
मि॒त्रावरु॑णाभ्यामागो॒मुग्भ्या᳚म् प॒यस्या᳚ ।  
वा॒यो॒सा॒वि॒त्र आ॑गो॒मुग्भ्या᳚ञ्च॒रुः ।
अ॒श्विभ्या॑म् आगो॒मुग्भ्या᳚न् धा॒नाः ।  
म॒रुद्भ्य॑ एनो॒मुग्भ्य॑स् स॒प्तक॑पालः ।
विश्वे᳚भ्यो दे॒वेभ्य॑ एनो॒मुग्भ्यो॒ द्वाद॑शकपा॒लः ।
अनु॑मत्यै च॒रुः ।  
अ॒ग्नये॑ वैश्वान॒राय॒ द्वाद॑शकपालः ।
 द्यावा॑पृथि॒वीभ्या॑मꣳहो॒मुग्भ्या᳚न् द्विकपा॒लः ॥ [49]  

अ॒ग्नये॒ सम॑नमत् पृथि॒व्यै सम॑नमत् ।
यथा॒ग्निᳶ पृ॑थि॒व्या स॒मन॑मद् ए॒वम् मह्य॑म् भ॒द्रास् सन्न॑तय॒स् सन्न॑मन्तु ।  
वा॒यवे॒ सम॑नमद् , अ॒न्तरि॑ख्षाय॒ सम॑नमत् ।
यथा॑ वा॒युर॒न्तरि॑ख्षेण॒ सूर्या॑य॒ सम॑नमद् , दि॒वे सम॑नमत् ।  
यथा॒ सूर्यो॑ दि॒वा च॒न्द्रम॑से॒ सम॑नमत् ।
नख्ष॑त्रेभ्य॒स् सम॑नमत् ।
यथा॑ च॒न्द्रमा॒ नख्ष॑त्रै॒र् वरु॑णाय॒ सम॑नमत् ।  
अ॒द्भ्यस् सम॑नमत् ।
यथा॒ वरु॑णो॒ऽद्भिस् साम्ने॒ सम॑नमद् , ऋ॒चे सम॑नमत् । [50]  
यथा॒ साम॒र्चा ब्रह्म॑णे॒ सम॑नमत् ख्ष॒त्राय॒ सम॑नमत् ।  
यथा॒ ब्रह्म॑ ख्ष॒त्रेण॒ राज्ञे॒ सम॑नमद् , वि॒शे सम॑नमत् ।  
यथा॒ राजा॑ वि॒शा रथा॑य॒ सम॑नम॒द् अश्वे᳚भ्य॒स् सम॑नमत् ।  
यथा॒ रथोऽश्वैः᳚ प्र॒जाप॑तये॒ सम॑नमद् भू॒तेभ्य॒स् सम॑नमत् ।  
यथा᳚ प्र॒जाप॑तिर्भू॒तैस् स॒मन॑मद् , ए॒वम् मह्य॑म् भ॒द्रास् सन्न॑तय॒स् सन्न॑मन्तु ॥ [51]  

#### टीका
(SB) 1अथ सन्नतिहोमा उच्यन्ते । तथा च ब्राह्मणम् - 'अग्नये समनमत्पृथिव्यै समनमदिति सन्नतिहोमान् जुहोति' इति । अग्नय डति ॥ सर्वोऽपि यजमानः अग्नये समनमत् सन्नतिं परिचर्यामकरोत् । तथा पृथिव्यै समनमत् परिचर्यामकरोत् । स च पृथिव्या सहितोऽग्निः यथा समनमत् येन प्रकारेण तस्मै यजमानाय सन्नतिं उपकारमकरोत् एवं अनेन प्रकारेण मह्यं मदर्थं भद्राः सन्नतयः कल्याणा उपकाराः देवकृताः संनमन्तु प्राप्नुवन्तु । एवमुत्तरेष्वपि मन्त्रेषु योजनीयम् । 'समनमदेवं मह्यं' इत्यादिकं सर्वत्रानुषज्यते । तदर्थमेवान्ते पुनः पाठः । एतैर्दशभिर्मन्त्रैः अन्नहोमेषु सन्नतिहोमाः कर्तव्याः ॥

इति माधवीये सप्तमे पञ्चमे त्रयोविंशोनुवाकः ॥  

## अनुवाकः २४

### संयुक्तमन्त्रः
ये ते॒ पन्था॑नस्सवितᳶ पू॒र्व्यासो॑ऽरे॒णवो॒ वित॑ता अ॒न्तरि॑ख्षे । तेभि॑र्नो अ॒द्य प॒थिभि॑स्सु॒गेभी॒ रख्षा॑ च नो॒ अधि॑ च देव ब्रूहि ।

### मन्त्रः
ये ते॒ पन्था॑नस् सवितᳶ पू॒र्व्यासो॑ऽरे॒णवो॒ वित॑ता अ॒न्तरि॑ख्षे ।  
तेभि॑र्नो अ॒द्य प॒थिभि॑स् सु॒गेभी॒ रख्षा॑ च नो॒ अधि॑ च देव ब्रूहि ।
#### टीका
(SB) 1ये इत्यादि ॥ हे सवितर्देव ते तव सम्बन्धिनः पूर्व्यासः पूर्वसिद्धाः अन्तरिक्षे वितताः विस्तृताः अरेणवः धूलिरहिताः ये मार्गाः सन्ति सुगेभिः सुष्ठु गन्तुं शक्यैः तेभिः तैर्मार्गैरागत्य अद्य अस्मिन्कर्मणि नः अस्मान् रक्ष । तथा नः अस्मान् अधिब्रूहि च अधिकोऽयं यजमान इति देवानामग्रे कथय च ॥


### संयुक्तमन्त्रः
नमो॒ऽग्नये॑ पृथिवि॒ख्षिते॑ लोक॒स्पृते॑ लो॒कम॒स्मै यज॑मानाय देहि॒ नमो॑ वा॒यवे᳚ऽन्तरिख्ष॒ख्षिते॑ लोक॒स्पृते॑ लो॒कम॒स्मै यज॑मानाय देहि॒ नम॒स्सूर्या॑य दिवि॒ख्षिते॑ लोक॒स्पृते॑ लो॒कम॒स्मै यज॑मानाय देहि ॥ [52]  

### मन्त्रः
नमो॒ऽग्नये॑ पृथिवि॒ख्षिते॑ , लोक॒स्पृते॑ , लो॒कम॒स्मै यज॑मानाय देहि ।  
नमो॑ वा॒यवे᳚ऽन्तरिख्ष॒ख्षिते॑ , लोक॒स्पृते॑ , लो॒कम् अ॒स्मै यज॑मानाय देहि ।  
नम॒स् सूर्या॑य दिवि॒ख्षिते॑ , लोक॒स्पृते॑ , लो॒कम॒स्मै यज॑मानाय देहि ॥ [52]  
#### टीका
2नम इति ॥ पृथिविक्षिते भूनिवासिने लोकस्पृते लोकस्य प्रीणयित्रे अग्नये नमः अस्तु । अस्मै यजमानाय लोकं उत्तमस्थानं देहि । एवमुत्तरयोरपि योज्यम् ॥

इति माधवीये सप्तमे पञ्चमे चतुर्विंशोनुवाकः ॥  

## अनुवाकः २५

### संयुक्तमन्त्रः
यो वा अश्व॑स्य॒ मेध्य॑स्य॒ शिरो॒ वेद॑ शीर्ष॒ण्वान्मेध्यो॑ भवत्यु॒षा वा अश्व॑स्य॒ मेध्य॑स्य॒ शिर॒स्सूर्य॒श्चख्षु॒र्वात॑ᳶ प्रा॒णश्च॒न्द्रमा॒श्श्रोत्र॒न्दिश॒ᳶ पादा॑ अवान्तरदि॒शाᳶ पर्श॑वोऽहोरा॒त्रे नि॑मे॒षो᳚ऽर्धमा॒साᳶ पर्वा॑णि॒ मासाः᳚ स॒न्धाना᳚न्यृ॒तवोऽङ्गा॑नि सव्ँवथ्स॒र आ॒त्मा र॒श्मय॒ᳵ केशा॒ नख्ष॑त्राणि रू॒पन्तार॑का अ॒स्थानि॒ नभो॑ मा॒ꣳ॒सान्योष॑धयो॒ लोमा॑नि॒ वन॒स्पत॑यो॒ वाला॑ अ॒ग्निर्मुख॑व्ँवैश्वान॒रो व्यात्त᳚म् [53]  
स॒मु॒द्र उ॒दर॑म॒न्तरि॑ख्षम्पा॒युर्द्यावा॑पृथि॒वी आ॒ण्डौ ग्रावा॒ शेप॒स्सोमो॒ रेतो॒ यज्ज॑ञ्ज॒भ्यते॒ तद्वि द्यो॑तते॒ यद्वि॑धूनु॒ते तथ्स्त॑नयति॒ यन्मेह॑ति॒ तद्व॑र्षति॒ वागे॒वास्य॒ वागह॒र्वा अश्व॑स्य॒ जाय॑मानस्य महि॒मा पु॒रस्ता᳚ज्जायते॒ रात्रि॑रेनम्महि॒मा प॒श्चादनु॑ जायत ए॒तौ वै म॑हि॒माना॒वश्व॑म॒भित॒स्सम्ब॑भूवतु॒र्हयो॑ दे॒वान॑वह॒दर्वासु॑रान्वा॒जी ग॑न्ध॒र्वानश्वो॑ मनु॒ष्या᳚न्थ्समु॒द्रो वा अश्व॑स्य॒ योनि॑स्समु॒द्रो बन्धुः॑ ॥ [54]  

### मन्त्रः
यो वा अश्व॑स्य॒ मेध्य॑स्य॒ शिरो॒ वेद॑ , शीर्ष॒ण्वान् मेध्यो॑ भवति ।  
उ॒षा वा अश्व॑स्य॒ मेध्य॑स्य॒ शिर॒स् , सूर्य॒श् चख्षु॒र् , वात॑ᳶ प्रा॒णश् , च॒न्द्रमा॒श् श्रोत्र॒न् , दिश॒ᳶ पादा॑ ,  
अवान्तरदि॒शाᳶ पर्श॑वो , ऽहोरा॒त्रे नि॑मे॒षो᳚ , ऽर्धमा॒साᳶ पर्वा॑णि॒ , मासाः᳚   
स॒न्धाना᳚न्य् , ऋ॒तवोऽङ्गा॑नि , सव्ँवथ्स॒र आ॒त्मा , र॒श्मय॒ᳵ केशा॒ ,  नख्ष॑त्राणि रू॒पन् , तार॑का अ॒स्थानि॒ ,   
नभो॑ मा॒ꣳ॒सान्य् ओष॑धयो॒ लोमा॑नि॒ , वन॒स्पत॑यो॒ वाला॑ , अ॒ग्निर्मुखँ॑व् , वैश्वान॒रो व्यात्त᳚म् ।[53]  
स॒मु॒द्र उ॒दर॑म् , अ॒न्तरि॑ख्षम् पा॒युर् , द्यावा॑पृथि॒वी आ॒ण्डौ , ग्रावा॒ शेप॒स् , सोमो॒ रेतो॒ , यज् ज॑ञ्ज॒भ्यते॒ तद्वि द्यो॑तते॒ ,   
यद् वि॑धूनु॒ते तथ्स्त॑नयति॒ , यन् मेह॑ति॒ तद्व॑र्षति॒ , वागे॒वास्य॒ वाग् ,
अह॒र्वा अश्व॑स्य॒ जाय॑मानस्य महि॒मा पु॒रस्ता᳚ज् जायते ,   
रात्रि॑र् एनम् महि॒मा प॒श्चादनु॑ जायते ।  
ए॒तौ वै म॑हि॒माना॒व् अश्व॑म् अ॒भित॒स् सम्ब॑भूवतुः ।
हयो॑ दे॒वान॑वह॒दर्वासु॑रान् वा॒जी ग॑न्ध॒र्वान् , अश्वो॑ मनु॒ष्या᳚न्थ् ,
समु॒द्रो वा अश्व॑स्य॒ योनि॑स् , समु॒द्रो बन्धुः॑ ॥ [54]  

#### टीका
(SB) 1अथान्तिमे अनुवाके सर्वजगदात्मकत्वेनाश्वः स्तयूते । अथवा विराड्रूपेण अश्वोपासनप्रतिपादकोऽयमनुवाकः । प्रकरणादुत्कृष्योपनिषदादौ आमनन्ति । य इति ॥ यः पुमान् मेध्यस्य यागयोग्यस्य अश्वस्य शिरो वेद शिरःप्रभृतीनवयवात् विराडवयवंभूतोषःकालादिरूपेणोपास्ते सोऽयं शीर्षण्वान् उषःकालादिरूपैः शिरःप्रभृतिभिः विराडवयवैर्युक्तो मेध्यः यागफलयोग्यो भवति । क्रत्वनुष्ठानस्य चोपासनस्य च समानं फलम् । तथा च पञ्चमकाण्डे समाम्नातं 'सर्वं पाप्मानं तरति तरति ब्रह्महत्यां योश्वमेधेन यजते य उचैनमेवं वेद' इति । तत्र कस्मिन्नश्वावयवे को विराडवयवो ध्यातव्य इति तत्सर्वमुच्यते । मेध्यस्याश्वस्य यच्छिरः तत् उषाः उषःकालरूपम् । यदश्वस्य चक्षुः तत्सूर्यः । यः तदीयः प्राणः सोऽयं बाह्यो वायुः । यत्तदीयं श्रोत्रं सोयं चन्द्रमाः । ये तदीयाः पादाः ताः प्राच्यादिदिशः । ये पर्शवः पार्श्वास्थिविशेषाः ता इमा आग्नेय्याद्यवान्तरदिशाः । यस्तदीयो निमेष उन्मेषसहितः ते उभे अहोरात्रे । यानि तदीयहस्तपादगतपर्वाणि ते शुक्लकृष्णपक्षरूपा अर्धमासाः । यानि च पर्वणां सन्धानानि ते चैत्राद्या मासाः । यानि चानुक्तविशेषाणि खुराद्यङ्गानि ते वसन्ताद्यृतवः । यः आत्मा मध्यदेहः स संवत्सरकालः । ये तदीयाः केशाः ते सूर्यरश्मयः । यदश्वस्य भास्वरं रूपं तानि कृत्तिकादिनक्षत्राणि । यान्युक्तान्यस्थीनि तानि बृहस्पतिशुक्रध्रुवाद्याः प्रौढतारकाः । यानि तत्रतत्र स्थितानि मांसखण्डानि तदेतन्नभः । यानि क्षुद्रलोमानि ता ओषधयः । ये वालाः पुच्छगता दीर्घकेशाः ते वनस्पतयः । यदेतन्मुखं सम्पद्यते अयं लोकप्रसिद्धोऽग्निः । यत् व्यात्तं मुखविदारणं सोयं वैश्वानरनामको देवताविशेषः । यदुदरं सोयं समुद्रः । यः पायुः तदन्तरिक्षम् । यदाण्डौ ते द्यावापृथिव्यौ । यत् शेपः सोयमभिषवार्थो ग्रावा । यद्रेतः स सोमरसः । यत् जञ्जभ्यते गात्राणि विनामयति सेयं विद्युत् । यत् विधूनुते सशब्दं शरीरं कम्पयति तदेतद्गर्जनम् । यदेतन्मेहनं सेयं वृष्टिः । अस्य हेषाशब्दरूपा या वाक् सेयं वेदरूपा वागेव । जायमानम्य क्रतौ प्रयुज्यमानस्याश्वस्य यः संज्ञपनात् पुरस्तान्महिमाख्यो राजतग्रहः तदिदमहरेव । एनं पश्चात् एतस्याश्वस्य संज्ञपनादूर्ध्वं यो महिमाख्यः सौवर्णग्रहः सेयं रात्रिः । एतौ एवोभौ महिमानौ ग्रहौ अश्वमभितः सम्बभूवतुः अश्वस्य संज्ञपनात् पूर्वं पश्चाच्च व्यवस्थितौ । हयार्ववाज्यश्वाः अवान्तरजातिविशेषाः तत्तद्रूपेण देवादीन् वहन्ति । एवंविधस्य विराड्रूपस्याश्वस्य समुद्र एव योनिः कारणम् । सम्यगुद्रवत्युत्पद्यते जगदस्मादिति समुद्रः परमात्मा; न ह्यन्यस्मादयं विराडुत्पत्तुमर्हति । स एवास्य बन्धुः स्तम्भः स्थितिहेतुरित्यर्थः । एवमुपासिता पापक्षयद्वारा विराड्रूपं प्राप्नोति, 'तं यथायथोपाप्तते तथैव भवति' इति श्रुत्यन्तरात् । विराट्प्राप्तिश्च क्रममुक्तिहेतुः तत्र ज्ञानोत्पत्तौ सत्यां तेन विराजा सह मुच्यमानत्वात् । तथा च स्मृतिः -
ब्रह्मणा सह ते सर्वे सम्प्राप्ते प्रतिसञ्चरे ।
परस्यान्ते कृतात्मानः प्रविशन्ति परं पदम् ॥

इति । एतच्च भगवान् व्यासः - 'कार्यात्यये तदध्यक्षेण सहातः परमभिधानात्' इत्यस्मिन्नधिकरणे महता प्रबन्धेन प्रतिपादयामास इत्यशेषमतिमङ्गलम् ॥

इति माधवीये सप्तमे पञ्चमे पञ्चविंशोनुवाकः ॥
समाप्तं च सप्तमं काण्डम् ॥  
