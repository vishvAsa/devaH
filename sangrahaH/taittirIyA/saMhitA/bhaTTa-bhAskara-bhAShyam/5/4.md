---
title: प्रपाठकः ४
unicode_script: devanagari
---


## अनुवाकः १


### संयुक्तमन्त्रः
दे॒वा॒सु॒रास्सय्ँय॑त्ता आस॒न्ते न व्य॑जयन्त॒ स ए॒ता इन्द्र॑स्त॒नूर॑पश्य॒त्ता उपा॑धत्त॒ ताभि॒र्वै स त॒नुव॑मिन्द्रि॒यव्ँवी॒र्य॑मा॒त्मन्न॑धत्त॒ ततो॑ दे॒वा अभ॑व॒न्परासु॑रा॒ यदि॑न्द्रत॒नूरु॑प॒दधा॑ति त॒नुव॑मे॒व ताभि॑रिन्द्रि॒यव्ँवी॒र्य॑य्ँयज॑मान आ॒त्मन्ध॒त्तेऽथो॒ सेन्द्र॑मे॒वाग्निꣳ सत॑नुञ्चिनुते॒ भव॑त्या॒त्मना॒ परा᳚ऽस्य॒ भ्रातृ॑व्यः [1]  
भ॒व॒ति॒


### मन्त्रः
दे॒वा॒सु॒रास्सय्ँय॑त्ता आसन्न् ।  
ते न व्य॑जयन्त ।  
स ए॒ता इन्द्र॑स् त॒नूर॑पश्यत् ।  
ता उपा॑धत्त ।  
ताभि॒र्वै स त॒नुव॑मिन्द्रि॒यव्ँ वी॒र्य॑मा॒त्मन्न॑धत्ते ।  
ततो॑ दे॒वा अभ॑व॒न् परासु॑राः ।  
यदि॑न्द्रत॒नूरु॑प॒दधा॑ति त॒नुव॑मे॒व ताभि॑रिन्द्रि॒यव्ँ वी॒र्य॑य्ँ यज॑मान आ॒त्मन्ध॑त्ते ।  
अथो॒ सेन्द्र॑मे॒वाग्निꣳ सत॑नुञ् चिनुते ।  
भव॑त्या॒त्मना॒ परा᳚ऽस्य॒ भ्रातृ॑व्यो भवति । [1]  


#### टीका
1अथाग्निकाण्डमेवाग्नेयं - देवासुरा इत्यादि ॥ इन्द्रतनूनां विधिः । ते न व्यजयन्त पृथक्पृथक् नाजयन् देवाश्च असुरान् असुराश्च देवान् । स एता इति । 'अग्निना विश्वाषाट्' इत्याद्या द्वाविंशतिः आत्मनो विग्रहविशेषात्मिका इष्टका अपश्यत् । ता उपाधत्त पञ्चपञ्च दिक्षु द्वे मध्ये । ततश्च जयसाधनीं तनूं जयसमर्थं चक्षुरादीन्द्रियं वीर्य पराक्रमं चात्मन्यधत्त । ततोदेवा इत्यादि । गतम् । अथो अपि च सेन्द्रं तनुमन्तं चाग्निं चिनुते, इन्द्रतनूभिः सहितत्वात् ॥


### संयुक्तमन्त्रः
य॒ज्ञो दे॒वेभ्योऽपा᳚क्राम॒त्तम॑व॒रुध॒न्नाश॑क्नुव॒न्त ए॒ता य॑ज्ञत॒नूर॑पश्य॒न्ता उपा॑दधत॒ ताभि॒र्वै ते य॒ज्ञमवा॑रुन्धत॒ यद्य॑ज्ञत॒नूरु॑प॒दधा॑ति य॒ज्ञमे॒व ताभि॒र्यज॑मा॒नोऽव॑ रुन्द्धे॒

### मन्त्रः
य॒ज्ञो दे॒वेभ्योऽपा᳚क्रामत् ।  
तम॑व॒रुध॒न् नाश॑क्नुवन् ।  
त ए॒ता य॑ज्ञत॒नूर॑पश्यन् ।  
ता उपा॑दधत ।  
ताभि॒र्वै ते य॒ज्ञमवा॑रुन्धत ।  
यद् य॑ज्ञत॒नूरु॑प॒दधा॑ति , य॒ज्ञमे॒व ताभि॒र्यज॑मा॒नोऽव॑ रुन्धे ।  

#### टीका
2यज्ञ इत्यादि ॥ यज्ञतनूनां विधिः । अवरुधं अवरोद्धुम् । 'शकि णमुल्कमुलौ' इति णमुल् । यज्ञतनूरिति । "प्रजापतिर्मनसान्धोच्छेत' इत्याद्याः त्रयस्त्रिंशतम् । संकल्पादारभ्य यज्ञस्य तनूः अष्टावष्टौ दिक्षु एकाम्मध्ये । ताभिरित्यादि । गतम् ॥


### संयुक्तमन्त्रः
त्रय॑स्त्रिꣳशत॒मुप॑ दधाति॒ त्रय॑स्त्रिꣳश॒द्वै दे॒वता॑ दे॒वता॑ ए॒वाव॑ रु॒न्द्धेऽथो॒ सात्मा॑नमे॒वाग्निꣳ सत॑नुञ्चिनुते॒ सात्मा॒मुष्मि॑ल्ँलो॒के [2]  
भ॒व॒ति॒ य ए॒वव्ँवेद॒

### मन्त्रः
त्रय॑स्त्रिꣳशत॒मुप॑ दधाति ।  
त्रय॑स्त्रिꣳश॒द् वै दे॒वताः᳚ ।  
दे॒वता॑ ए॒वाव॑ रुन्धे ।   
अथो॒ सात्मा॑नमे॒वाग्निꣳ सत॑नुञ्चिनुते ।  
सात्मा॒मुष्मि॑ल्ँ लो॒के भ॑वति य ए॒वव्ँ वेद ।[2]  

#### टीका
3त्रयस्त्रिंशमिति ॥ 'सङ्ख्या' इति पूर्वपदप्रकृतिस्वरत्वम् । सात्मानमिति । आत्मना देवतया सहितं विशिष्टेन मरणं (?) सहितं च अग्निं चिनुते । सामेत्यादि । विदुषः फलम् । सात्मा अविकलफलः ॥


### संयुक्तमन्त्रः
ज्योति॑ष्मती॒रुप॑ दधाति॒ ज्योति॑रे॒वास्मि॑न्दधात्ये॒ताभि॒र्वा अ॒ग्निश्चि॒तो ज्व॑लति॒ ताभि॑रे॒वैन॒ꣳ॒ समि॑न्द्ध उ॒भयो॑रस्मै लो॒कयो॒र्ज्योति॑र्भवति

### मन्त्रः
ज्योति॑ष्मती॒रुप॑ दधाति ।  
ज्योति॑रे॒वास्मि॑न् दधाति ।  
ए॒ताभि॒र्वा अ॒ग्निश्चि॒तो ज्व॑लति ।  
ताभि॑रे॒वैन॒ꣳ॒ समि॑न्धे ।  
उ॒भयो॑रस्मै लो॒कयो॒र् ज्योति॑र् भवति ।  

#### टीका
4ज्योतिष्मतीरिति ॥ 'ज्योतिष्मतीं त्वा' इत्याद्या द्वादश, तिस्रस्तिस्रो दिक्षु न मध्ये ज्योतिश्शब्दवन्मन्त्रवत्यः । 'तद्वानासाम्' इति यदपवादश्छान्दसो मतुप् । एताभिश्चितोग्निर्ज्वलतीव भवति । तस्मात्ताभिः ज्योतिष्मतीभिरग्निं समिन्धे सम्यग्दीपयति । ततश्च अस्मा इति अग्नये उभयोर्लोकयोः ज्योतिष्मती भवति । अस्मा इत्यन्वादेशोनुदात्तः ॥


### संयुक्तमन्त्रः
नख्षत्रेष्ट॒का उप॑ दधात्ये॒तानि॒ वै दि॒वो ज्योतीꣳ॑षि॒ तान्ये॒वाव॑ रुन्द्धे सु॒कृता॒व्ँवा ए॒तानि॒ ज्योतीꣳ॑षि॒ यन्नख्ष॑त्राणि॒ तान्ये॒वाप्नो॒त्यथो॑ अनूका॒शमे॒वैतानि॑ [3]  
ज्योतीꣳ॑षि कुरुते सुव॒र्गस्य॑ लो॒कस्यानु॑ख्यात्यै॒

### मन्त्रः
न॒ख्ष॒त्रे॒ष्ट॒का उप॑ दधाति ।  
ए॒तानि॒ वै दि॒वो ज्योतीꣳ॑षि ।  
तान्ये॒वाव॑ रुन्धे ।  
सु॒कृता॒व्ँ वा ए॒तानि॒ ज्योतीꣳ॑षि॒ यन् नख्ष॑त्राणि ।  
तान्ये॒वाप्नो॑ति ।  
अथो॑ अनूका॒शमे॒वैतानि॒ ज्योतीꣳ॑षि कुरुते , सुव॒र्गस्य॑ लो॒कस्यानु॑ख्यात्यै ।[3]  

#### टीका
5नक्षत्रेष्टका इति । 'कृत्तिका नक्षत्रं' इत्याद्याः । तत्र दक्षिणेंसे 'कृत्तिकानक्षत्रं' इत्युफ्धाय अथैतन्न नक्षत्रपथं रोहिणीप्रभृति आविशाखाभ्यामायातयति । दक्षिणादंसाद्दक्षिणां श्रेणीं आरभ्यायातयति । अथ पुच्छसन्धौ आत्मसन्धौ अमावास्यामुपदधाति "यत्ते देवा अदधुः" इत्येतन्नक्षत्रपथं अनूराधाप्रभृति आभरणीभ्य आ यातयति उत्तरायै श्रोणेरुत्तरमंसमाराभ्यायातयति । अथोत्तर एवांसे पौर्णमासीमुपदधाति 'पूर्णा पश्चात्' इति । नक्षत्रेष्टकाभिश्चितिरिष्यते । एतानिवा इत्यादि । गतम् । द्युलोकस्थितानि ज्योतींषि ता इष्टकाः । सुकृतां पुण्यकृतामेतानि ज्योतींषि । 'सुकर्मपाप' इति क्विप् । अथो अपि च । अनूकाशमिति हीनप्रकाशमनूकाशे दर्शयति । जातावेकवचनम् । 'इकः काशे' इति दीर्घत्वम् । 'अनोरप्रधानकनीयसी' इत्युत्तरपदान्तोदात्तत्वम् । तदपि एतानि ज्योतींषि कुरुते प्रकाशवत्करोति आसां प्रकाशातिशयेन कः । आसामुपधाता । किंपुनरिदानीं स्वर्गरय महाप्रकाशस्येति । सुवर्गस्येति । यस्मादेवं तस्मादासामुपधानं स्वर्गस्य लोकस्यातुख्यात्यै भवति ॥


### संयुक्तमन्त्रः
यथ्सस्पृ॑ष्टा उपद॒ध्याद्वृष्ट्यै॑ लो॒कमपि॑ दध्या॒दव॑र्षुक प॒र्जन्य॑स्स्या॒दस॑स्पृष्टा॒ उप॑ दधाति॒ वृष्ट्या॑ ए॒व लो॒कङ्क॑रोति॒ वर्षु॑क प॒र्जन्यो॑ भवति

### मन्त्रः
यथ्सस्पृ॑ष्टा उपद॒ध्याद् वृष्ट्यै॑ , लो॒कमपि॑ दध्या॒दव॑र्षुक प॒र्जन्य॑स् स्यात् ।  

अस॑स्पृष्टा॒ उप॑ दधाति॒ , वृष्ट्या॑ ए॒व लो॒कङ्क॑रोति॒ , वर्षु॑क प॒र्जन्यो॑ भवति ।  

#### टीका
6यदित्यादि । संस्पृष्टत्वे वृष्ट्यवकाशं तिरोदध्यात् सर्वतश्च्छादित त्वात् । ततश्चावर्षणशीलः पर्जन्यस्स्यात् । 'लषपतपदस्थाभू वृष' इत्युकञ् । अस्पृष्टत्वेतु वृष्ट्यवकाशलाभात् वर्षुको भवति पर्जन्यः ॥


### संयुक्तमन्त्रः
पु॒रस्ता॑द॒न्या प्र॒तीची॒रुप॑ दधाति प॒श्चाद॒न्या प्राची॒स्तस्मा᳚त्प्रा॒चीना॑नि च प्रती॒चीना॑नि च॒ नख्ष॑त्रा॒ण्या व॑र्तन्ते ॥ [4]  

### मन्त्रः
पु॒रस्ता॑द॒न्या प्र॒तीची॒रुप॑ दधाति प॒श्चाद॒न्या प्राचीः᳚ ।  

तस्मा᳚त् प्रा॒चीना॑नि च प्रती॒चीना॑नि च॒ नख्ष॑त्रा॒ण्या व॑र्तन्ते ॥ [4]  

#### टीका
7पुरस्तादन्या इति । पुरस्तादारभ्य प्रतीचीनगति कृत्तिकादि विशाखान्तानुपदधाति दक्षिणादंसात् दक्षिणश्रोणेः । अन्यास्तु अनूराधादिभरण्यन्ताः पश्चादारभ्य प्राचीनगतीरुपदधाति उत्तरश्रोणेरुत्तरादंसात् । तस्मात्प्राचीनानि नक्षत्राणि पुनःपुनः पर्यावर्तन्ते । दक्षिणगोळे प्रतीचीनानि उत्तरगोळे च प्रतीचीनानीति । कथं तर्हि प्रत्यग्गोळवर्तिनां एतदुपपद्यते । तत्रापि दिग्भेदात् प्रचीनप्रतीचीनभावावबाधितावेव । तथाहि - यत्रोदेति सविता सा प्राची, यत्र दृश्यमानो गच्छति सा दक्षिणा, यत्रास्तमेति सा प्रतीची, यत्रादृश्यमानो गच्छति सोदीचीति । आहुश्च -
सर्वेषामुत्तरो मेरुर्लोकालोकश्च दक्षिणः । इति ।
तस्माद्गती एव सर्वत्र भवतः उदयानन्तरं प्रतीचीनां गतिमारभन्ते अस्तमयानन्तरं तु प्राचीनामिति । आहुः - वक्रानुवक्रादि विचित्रकारिणः ताराग्रहा नक्षत्रशब्देनोच्यन्ते । अपरे पुनराहुः - अश्विन्यादीनामपि दिनेदिने स्वल्पा प्राचीना गतिरस्तीति सौक्ष्म्यात् नोपलभ्यते एवेति ॥

इति पञ्चमे चतुर्थे प्रथमोनुवाकः ॥  


## अनुवाकः २

### संयुक्तमन्त्रः
ऋ॒त॒व्या॑ उप॑ दधात्यृतू॒नाङ्कॢप्त्यै᳚ द्व॒न्द्वमुप॑ दधाति॒ तस्मा᳚द्द्व॒न्द्वमृ॒तवो

### मन्त्रः
ऋ॒त॒व्या॑ उप॑ दधाति ।  
ऋ॒तू॒नाङ् कॢप्त्यै᳚ ।  
द्व॒न्द्वमुप॑ दधाति ।  
तस्मा᳚द् द्व॒न्द्वम् ऋ॒तवः॑ ।  

#### टीका
1ऋतव्या इत्यादि ॥ 'मधुश्च माधवश्च' इत्याद्या द्वेद्वे प्रतीचीति । मध्यमायान्तु चतस्रः । ऋतुशब्दवन्मन्त्रेणोपधेयाः । पूर्ववद्यत् । कॢप्त्या इति । विभागसामर्थ्यात् यद्द्वन्द्वमुपदधाति द्वेद्वे इष्टके समानतया देवते । यज्ञपात्रप्रयोगे द्वन्द्वमिति निपातनम् । तस्माद्द्वन्द्वमिति । द्वौद्वौ मासावृतवः । अभिव्यक्तौ निपातनम् ॥


### संयुक्तमन्त्रः
ऽधृ॑तेव॒ वा ए॒षा यन्म॑ध्य॒मा चिति॑र॒न्तरि॑ख्षमिव॒ वा ए॒षा द्व॒न्द्वम॒न्यासु॒ चिती॒षूप॑ दधाति॒ चत॑स्रो॒ मध्ये॒ धृत्या॑

### मन्त्रः
अधृ॑तेव॒ वा ए॒षा यन्म॑ध्य॒मा चितिः॑ ।  
अ॒न्तरि॑ख्षमिव॒ वा ए॒षा ।  
द्व॒न्द्वम॒न्यासु॒ चिती॒षूप॑ दधाति॒ , चत॑स्रो॒ मध्ये॒ धृत्यै᳚ ।  

#### टीका
2अधृतेव वा इति । अत्र हेतुः अन्तरिक्षमिवेति । मध्यमत्वसामान्यात् । द्वन्द्वमन्यास्वित्यादि । गतम् । मध्य इति । मध्यमायां चितौ । धृत्या इति । तस्या धारणाय भवति ॥



### संयुक्तमन्त्रः
अन्त॒श्श्लेष॑ण॒व्ँवा ए॒ताश्चिती॑ना॒य्ँयदृ॑त॒व्या॑ यदृ॑त॒व्या॑ उप॒दधा॑ति॒ चितीना॒व्ँविधृ॑त्या॒ अव॑का॒मनूप॑ दधात्ये॒षा वा अ॒ग्नेर्योनि॒स्सयो॑निम् [5]  
ए॒वाग्निञ्चि॑नुत

### मन्त्रः
अ॒न्त॒श्श्लेष॑ण॒व्ँ वा ए॒ताश्चिती॑ना॒य्ँ यद् ऋ॑त॒व्याः᳚ ।  
यदृ॑त॒व्या॑ उप॒दधा॑ति॒ चितीना॒व्ँ विधृ॑त्यै ।  
अव॑का॒मनूप॑ दधाति ।   
ए॒षा वा अ॒ग्नेर् योनिः॑ ।  
सयो॑निम् ए॒वाग्निञ् चि॑नुते । [5]  

#### टीका
3अन्तश्श्लेषणमिति ॥ चित्यन्तराळानां श्लेषणं सन्धानं अश्लथत्वं तदर्थमेता ऋतव्याः सन्धानार्था इति यावत् । तस्मादासामुपधानं चितीनां विधृत्यै अश्लथत्वायैव भवति । अवका शैवालं ऋतव्यानामन्तरमुपदधाति । एषा वा इति । अप्सुयोनिरग्निः ताभिश्चावकाया अभेद उपचर्यते । सयोनिमिति । कारणेन सह चिनुते ॥


### संयुक्तमन्त्रः
उ॒वाच॑ ह वि॒श्वामि॒त्रोऽद॒दिथ्स ब्रह्म॒णान्न॒य्ँयस्यै॒ता उ॑पधी॒यान्तै॒ य उ॑ चैना ए॒वव्ँवेद॒दिति॑

### मन्त्रः
उ॒वाच॑ ह वि॒श्वामि॑त्रः ।  
अद॒दिथ्स ब्रह्म॒णान्न॒य्ँ यस्यै॒ता उ॑पधी॒यान्तै॒ य उ॑ चैना ए॒वव्ँ वेद॒दिति॑ ।  

#### टीका
4उवाच हेत्यादि ॥ व्याख्यातम् । ऋतव्यानामेव स्तुतिः ॥


### संयुक्तमन्त्रः
सव्ँवथ्स॒रो वा ए॒तम्प्र॑ति॒ष्ठायै॑ नुदते॒ यो᳚ऽग्निञ्चि॒त्वा न प्र॑ति॒तिष्ठ॑ति॒ पञ्च॒ पूर्वा॒श्चित॑यो भव॒न्त्यथ॑ ष॒ष्ठीञ्चिति॑ञ्चिनुते॒ षड्वा ऋ॒तव॑स्सव्ँवथ्स॒र ऋ॒तुष्वे॒व स॑व्ँवथ्स॒रे प्रति॑ तिष्ठत्य्

### मन्त्रः
स॒व्ँव॒थ्स॒रो वा ए॒तम् प्र॑ति॒ष्ठायै॑ नुदते॒ , यो᳚ऽग्निञ् चि॒त्वा न प्र॑ति॒तिष्ठ॑ति ।  
पञ्च॒ पूर्वा॒श् चित॑यो भव॒न्त्यथ॑ ष॒ष्ठीञ् चिति॑ञ् चिनुते ।  
षड्वा ऋ॒तव॑स् सव्ँवथ्स॒रः ।  
ऋ॒तुष्वे॒व स॑व्ँवथ्स॒रे प्रति॑ तिष्ठति ।  

#### टीका
5संवत्सरो वा इत्यादि षष्ठ्याश्चितेर्विधिः ॥ यश्चित्वाप्यग्निं न प्रतितिष्ठति संवत्सरः खल्वेनं प्रतिष्ठाय नुदते च्यावयति । तत्र पञ्च पूर्वाश्चितयो भवन्ति किं ताभिः । अथ पञ्चानामन्ते षष्ठीं चितिं चिनुते । षड्वा ऋतव इत्यादि । गतम् ॥


### संयुक्तमन्त्रः
ए॒ता वै [6]  
अधि॑पत्नी॒र्नामेष्ट॑का॒ यस्यै॒ता उ॑पधी॒यन्तेऽधि॑पतिरे॒व स॑मा॒नाना᳚म्भवति॒ यन्द्वि॒ष्यात्तमु॑प॒दध॑द्ध्यायेदे॒ताभ्य॑ ए॒वैन॑न्दे॒वता᳚भ्य॒ आ वृ॑श्चति ता॒जगार्ति॒मार्च्छ॒त्य्

### मन्त्रः
ए॒ता वा अधि॑पत्नी॒र्नामेष्ट॑काः ।[6]  
यस्यै॒ता उ॑पधी॒यन्तेऽधि॑पतिरे॒व स॑मा॒नाना᳚म् भवति ।  
यन् द्वि॒ष्यात् तमु॑प॒दध॑द्ध्यायेत् ।  
ए॒ताभ्य॑ ए॒वैन॑न् दे॒वता᳚भ्य॒ आ वृ॑श्चति ।  
ता॒जगार्ति॒मार्छ॑ति ।  

#### टीका
6एता वा इति ॥ षष्ठ्याश्चितेः सम्बन्धिन्यः अधिपत्न्यो नामेष्टकाः 'संयच्च प्रचेताश्च' इत्याद्याः पञ्च एकैका दिक्षु एका मध्ये । यस्येत्यादि व्याख्यातम् ॥


### संयुक्तमन्त्रः
अङ्गि॑रसस्सुव॒र्गल्ँलो॒कय्ँयन्तो॒ या य॒ज्ञस्य॒ निष्कृ॑ति॒रासी॒त्तामृषि॑भ्य॒ प्रत्यौ॑ह॒न्तद्धिर॑ण्यमभव॒द्यद्धि॑रण्यश॒ल्कै प्रो॒ख्षति॑ य॒ज्ञस्य॒ निष्कृ॑त्या॒ अथो॑ भेष॒जमे॒वास्मै॑ करोति [7]  
अथो॑ रू॒पेणै॒वैन॒ꣳ॒ सम॑र्धय॒त्यथो॒ हिर॑ण्यज्योतिषै॒व सु॑व॒र्गल्ँलो॒कमे॑ति

### मन्त्रः
अङ्गि॑रसस् सुव॒र्गल्ँलो॒कय्ँ यन्तो॒ या य॒ज्ञस्य॒ निष्कृ॑ति॒रासी॒त् तामृषि॑भ्य॒ प्रत्यौ॑हन् ।  
तद्धिर॑ण्यमभवत् ।  
यद्धि॑रण्यश॒ल्कै प्रो॒ख्षति॑ य॒ज्ञस्य॒ निष्कृ॑त्यै ।  
अथो॑ भेष॒जमे॒वास्मै॑ करोति । [7]  
अथो॑ रू॒पेणै॒वैन॒ꣳ॒ सम॑र्धयति ।  
अथो॒ हिर॑ण्यज्योतिषै॒व सु॑व॒र्गल्ँ लो॒कमे॑ति ।  

#### टीका
7अङ्गिरस इत्यादि ॥ निष्कृतिः निष्क्रयः यया यज्ञ आत्मसात् क्रियते तामृषिभ्यः प्रत्यौहन् प्रति ददुः तामृषिभ्यो दक्षिणां दत्वा स्वर्गं गताः निष्कतात्मानः । तद्धिरण्यं स्वर्णमभवत् । तस्माद्धिरण्यशकलैः प्रोक्षणं यज्ञस्य निष्क्रयाय । अथो अपि च अस्मै यज्ञय भेषजं दुरितशमनं करोति । अपि चैनं यज्ञं रूपसमृद्धं करोति । उभयत्रापि अन्वादेशोनुदात्तः । अथो यजमानोपि हिरण्यज्योतिषा रूपेण स्वर्गं गच्छति ॥


### संयुक्तमन्त्रः
साह॒स्रव॑ता॒ प्रोख्ष॑ति साह॒स्र प्र॒जाप॑ति प्र॒जाप॑ते॒राप्त्या॑

### मन्त्रः
सा॒ह॒स्रव॑ता॒ प्रोख्ष॑ति ।  
सा॒ह॒स्र प्र॒जाप॑तिः ।  
प्र॒जाप॑ते॒राप्त्यै᳚ ।  

#### टीका
8साहस्रवतेति ॥ 'शतमानविंशतिक' इत्यण् । 'सहस्रस्य प्रमा असि' इत्यादिमन्त्रगताः प्रमादयः सहस्रशब्देनोच्यन्ते । तद्वतामन्त्रेण 'सहत्रस्य प्रमा असि' इत्यादिना प्रोक्षति द्वाभ्यां द्वाभ्यां शताभ्यां प्रतिदिशं एकैकेन मन्त्रेण प्रोक्षति मध्यमोत्तमाभ्यां प्राङ्मुखः । यद्वा - सहस्रपरिमाणवता हिरण्यशकलसमूहेन प्रोक्षति । सहस्रमेववा साहत्रं सहस्रशब्दवता मन्त्रेणेति । साहस्र इत्यादि गतम् ॥


### संयुक्तमन्त्रः
इ॒मा मे॑ अग्न॒ इष्ट॑का धे॒नव॑स्स॒न्त्वित्या॑ह धे॒नूरे॒वैनाः᳚ कुरुते॒ ता ए॑नङ्काम॒दुघा॑ अ॒मुत्रा॒मुष्मि॑ल्ँलो॒क उप॑ तिष्ठन्ते ॥ [8]  


### मन्त्रः
इ॒मा मे॑ अग्न॒ इष्ट॑का धे॒नव॑स् स॒न्त्वित्या॑ह ।  
धे॒नूरे॒वैनाः᳚ कुरुते ।  
ता ए॑नङ्काम॒दुघा॑ अ॒मुत्रा॒मुष्मि॑ल्ँलो॒क उप॑ तिष्ठन्ते ॥ [8]  

#### टीका
9इमा मे अग्न इत्यादि ॥ अनेन मन्त्रेण श्रोण्यन्ते तिष्ठन्नुत्तरा धनूः या धेतुस्थनीया एवेष्टकाः कुरुते । ताश्च कामदुघाः सर्वान्कामानस्मै दुहते । अमुत्र द्युलोके अमुष्मिंश्च प्राजापत्यादि लोके एनमुपतिष्ठन्ते यत्रेच्छति यथा वा इमा इच्छति तथा 'एका च शतं च सहस्रं च' इत्यादि भावेनोपतिष्ठते । यच्चान्यदिच्छति तच्चास्मै दुहाना ऋतावृधो घृतश्चुतो मधुश्चुत ऊर्जस्वत्यः स्वधावत्यश्च तत्र भवन्ति । किञ्च या एता विराजो नाम कामदुघा इष्ठका अमुत्र द्युलोके अमुष्मिंश्च ऐन्द्रे ब्राह्मे प्राजापत्ये तत्र च लोके वर्तन्ते । तत्रतत्र च यथाभिमते लोके एता एव भूत्वा इष्टका धेनवो यजमानमुपतिष्ठन्ति ॥

इति पञ्चमस्य चतुर्थे द्वितीयोनुवाकः ॥  


## अनुवाकः ३


### संयुक्तमन्त्रः
रु॒द्रो वा ए॒ष यद॒ग्निस्स ए॒तर्हि॑ जा॒तो यर्हि॒ सर्व॑श्चि॒तस्स यथा॑ व॒थ्सो जा॒तस्स्तन॑म्प्रे॒फ्सत्ये॒वव्ँवा ए॒ष ए॒तर्हि॑ भाग॒धेय॒म्प्रेफ्स॑ति॒ तस्मै॒ यदाहु॑ति॒न्न जु॑हु॒याद॑ध्व॒र्युञ्च॒ यज॑मानञ्च ध्यायेच्छतरु॒द्रीय॑ञ्जुहोति भाग॒धेये॑नै॒वैनꣳ॑ शमयति॒ नार्ति॒मार्च्छ॑त्यध्व॒र्युर्न यज॑मानो॒

### मन्त्रः
रु॒द्रो वा ए॒ष यद॒ग्निः ।  
स ए॒तर्हि॑ जा॒तो यर्हि॒ सर्व॑श्चि॒तः ।   
स यथा॑ व॒थ्सो जा॒तस् स्तन॑म् प्रे॒फ्सत्ये॒वव्ँ वा ए॒ष ए॒तर्हि॑ भाग॒धेय॒म् प्रेफ्स॑ति ।  
तस्मै॒ यदाहु॑ति॒न् न जु॑हु॒याद् अ॑ध्व॒र्युञ्च॒ यज॑मानञ्च ध्यायेत् ।  
श॒त॒रु॒द्रीय॑ञ् जुहोति ।  
भा॒ग॒धे॒ये॑नै॒वैनꣳ॑ शमयति ।  
नार्ति॒मार्च्छ॑त्यध्व॒र्युर्न यज॑मानः ।  

#### टीका
1रुद्रो वा एष इत्यादि ॥ शतरुद्रीयहोमविधिः । रुद्र एव स्वयमेषोग्निः तस्य तनुत्वात् । स रुद्रः एतस्मिन्काले जातः प्रादुर्भूतो भवति यदा सर्वोग्निश्चितो भवति । स इदानीं सन्निधत्ते । सन्निहितश्च स एष एतर्हि इदानीमेव । 'एतेतौ रथोः' इति एतादेशः । भागधेयं प्रेप्सति प्राप्तुमिच्छति यथा वत्सो जातो जातमात्र एव स्तनं प्रेप्सति । वत्सदृष्टान्तो विळम्बना । सर्वत्र अनद्यतनेर्हिः । तस्मै यदाहुतिमिदानीमेव जुहुयात् अध्वर्युं च यजमानं च ध्यायेत् भक्षणीयत्वेन । तस्माच्छतरुद्रीयं जुहोति रुद्रायेति । अन्य आहुः - 'रुद्रो वा एष यत्' इत्यग्नेः रुद्रत्वेन स्तुतिः । स तादृशोग्निरेतस्मिन् काले जात इति । स यथेत्याद्यग्निविषये । तस्माद्रुद्रात्मने शतरुद्रीयं जुहोति । नानास्वभावा रुद्राः शतरुद्रा देवस्येच्छातनवो देवता अस्येति शतरुदीयम् । 'शतरुद्राच्छ च' इति छः । 'नमस्ते रुद्र मन्यवे' इत्यारभ्य एकादशानुवाकाः । तत्र प्रथममनुवाकं निगद्य द्वितीयं तृतीयं चतुर्थस्य यत्राभिजानाति 'नमः क्षत्तृभ्यः' इति तत्स्वाहाकरोति । ततस्सङ्ग्रहीतृभ्यः प्रतिपद्य शिष्टमनुवाकस्य निगद्य पञ्चमं षष्ठं सप्तमस्य यत्राभिजानाति 'नमो वर्ष्याय च' इति तत्स्वाहाकरोति । यथा 'वर्ष्याय च' इति प्रतिपद्य शिष्टमनुवाकस्य निगद्य अष्टमं नवमं दशममेकादशस्य च यत्राभिजानाति 'य एतावन्तश्च' इति तत्स्वाहाकरोति । एवं तिस्र आहुतयः । अथ 'नमो रुद्रेब्यो ये पृथिव्यां ये अन्तरिक्षे ये दिवि' इति तिस्र उत्तरा आहुतयः । एवमेतेन शतरुद्रीयहोमेन स्वयं देवः शमितो भवति आत्मीयभागलाभात् । ततोध्वर्युर्यजमानश्च आर्तिं न गच्छतः ॥


### संयुक्तमन्त्रः
यद्ग्रा॒म्याणा᳚म्पशू॒नाम् [9]  
पय॑सा जुहु॒याद्ग्रा॒म्यान्प॒शूञ्छु॒चार्प॑ये॒द्यदा॑र॒ण्याना॑मार॒ण्याञ्ज॑र्तिलयवा॒ग्वा॑ वा जुहु॒याद्ग॑वीधुकयवा॒ग्वा॑ वा॒ न ग्रा॒म्यान्प॒शून्हि॒नस्ति॒ नार॒ण्यानथो॒ खल्वा॑हु॒रना॑हुति॒र्वै ज॒र्तिला᳚श्च ग॒वीधु॑का॒श्चेत्य

### मन्त्रः
यद् रा॒म्याणा᳚म् पशू॒नाम्  पय॑सा जुहु॒याद् , ग्रा॒म्यान् प॒शूञ् छु॒चाऽर्प॑येत् ।[9]  
यदा॑र॒ण्याना॑मार॒ण्यान् ।
ज॒र्ति॒ल॒य॒वा॒ग्वा॑ वा जुहु॒याद् ग॑वीधुकयवा॒ग्वा॑ वा ।  
न ग्रा॒म्यान्प॒शून् हि॒नस्ति॒ नार॒ण्यान् ।  
अथो॒ खल्वा॑हु॒र् - "अना॑हुति॒र्वै ज॒र्तिला᳚श्च ग॒वीधु॑काश्च"+इति॑ ।  

#### टीका
2यदित्यादि ॥ ग्राम्याः पशवः उक्ताः गवादयः आरण्याश्च सिंहादयः । यदारण्यानामिति । पशूनां पयसा जुहुयादित्येव । आरण्यानिति । पशूञ्छुचा अर्पयेदित्येव च । जर्तिलाः कृष्णतिलाः गवीधुकाः तृणतण्डुला नाम । अनाहुतिरिति । तत्सादृश्यात् ताच्च्छब्द्यम् । अनाहुतिसादृश्यं च अजक्षीरापेक्षया निकृष्टत्वात् ॥


### संयुक्तमन्त्रः
अ॑जख्षी॒रेण॑ जुहोत्याग्ने॒यी वा ए॒षा यद॒जाहु॑त्यै॒व जु॑होति॒ न ग्रा॒म्यान्प॒शून्हि॒नस्ति॒ नार॒ण्यान्

### मन्त्रः
अ॒ज॒ख्षी॒रेण॑ जुहोति ।  
आ॒ग्ने॒यी॒ वा ए॒षा यद॒जा ।  
आहु॑त्यै॒व जु॑होति ।  
न ग्रा॒म्यान् प॒शून् हि॒नस्ति॒ नार॒ण्यान् ।  

#### टीका
3अजक्षीरेणेति ॥ 'ङ्यापोस्संज्ञाछन्दसोः' इति ह्रस्वत्वम् । आग्नेयीति । अग्निना सहोत्पन्नोजः । 'सर्वत्राग्निकलिभ्याम्' इति ढक् । आहुत्यैवेति । आहुतियोग्यद्रव्यमाहुतिः । कर्मणि क्तिन् । योग्यत्वं च तस्य आग्नेयत्वात् । तादृशेन द्रव्येण होमश्च कृतो भवति । ग्राम्यारण्यपशुहिंसा न कृता भवाति ॥


### संयुक्तमन्त्रः
अङ्गि॑रसस्सुव॒र्गल्ँलो॒कय्ँयन्तः॑ [10]  
अ॒जाया᳚ङ्घ॒र्मम्प्रासि॑ञ्च॒न्थ्सा शोच॑न्ती प॒र्णम्परा॑जिहीत॒ सो  ऽर्को॑ऽभव॒त्तद॒र्कस्या᳚र्क॒त्वम॑र्कप॒र्णेन॑ जुहोति सयोनि॒त्वाय

### मन्त्रः
अङ्गि॑रसस् सुव॒र्गल्ँलो॒कय्ँ यन्तो॒ऽजाया᳚ङ् घ॒र्मम् प्रासि॑ञ्चन् ।[10]  
सा शोच॑न्ती प॒र्णम् परा॑ऽजिहीत ।  
सो  ऽर्को॑ऽभवत् ।  
तद॒र्कस्या᳚र्क॒त्वम् ।  
अ॒र्क॒प॒र्णेन॑ जुहोति ।  स॒यो॒नित्वाय॑ ।  

#### टीका
4अङ्गिरस इत्यादि ॥ घर्मं प्रवर्ग्यं अजायां प्रासिञ्चन् । सा शोचन्ती तप्यमाना पर्णं पापरोगं पराजिहीत त्यक्तवती । सोर्कोऽभवत् । अर्कत्वमिति । अर्चनीयः प्रशस्तोग्निः । कर्मणि घञि कुत्वम् । तस्मादर्कपर्णेन जुहोतीति विधिः । सयोनित्वाय क्षीरपर्णयोरजाग्नियोनित्वात् ॥


### संयुक्तमन्त्रः
उद॒ङ्तिष्ठ॑ञ्जुहोत्ये॒षा वै रु॒द्रस्य॒ दिख्स्वाया॑मे॒व दि॒शि रु॒द्रन्नि॒रव॑दयते चर॒माया॒मिष्ट॑कायाञ्जुहोत्यन्त॒त ए॒व रु॒द्रन्नि॒रव॑दयते

### मन्त्रः
उद॒ङ्तिष्ठ॑ञ् जुहोति ।  
ए॒षा वै रु॒द्रस्य॒ दिक् ।  
स्वाया॑मे॒व दि॒शि रु॒द्रन्नि॒रव॑दयते ।  
च॒र॒माया॒मिष्ट॑कायाञ् जुहोति ।  
अ॒न्त॒त ए॒व रु॒द्रन् नि॒रव॑दयते ।  

#### टीका
5उदङिति ॥ 'अनिगन्तोञ्चतौ' इति गतेः प्रकृतिस्वरत्वम् । स्वायामेवेति । स्वस्यामेव दिशि निष्कृष्य पृथक्त्वेन रुद्रं यजते यागदानादिषु । चरमायामिति । उत्तरपक्षे पश्चिमोत्तरकोणायत्ये ष्टकायाः । अन्तत इति । सर्वान्ते निष्कृष्य स्वातन्त्र्येण यजते ॥


### संयुक्तमन्त्रः
त्रेधाविभ॒क्तञ्जु॑होति॒ त्रय॑ इ॒मे लो॒का इ॒माने॒व लो॒कान्थ्स॒माव॑द्वीर्यान्करो॒ती

### मन्त्रः
त्रे॒धा॒वि॒भ॒क्तञ् जु॑होति ।  
त्रय॑ इ॒मे लो॒काः ।  
इ॒माने॒व लो॒कान्थ् स॒माव॑द्वीर्यान् करोति ।  

#### टीका
6त्रेधेति ॥ एकत्रिभागः षण्णवतिः मन्त्राः । तद्यथा - प्रथमोनुवाकः पञ्चदश । द्वितीयः षड्विंशतिः । तृतीयश्चतुस्त्रिंशत् । चतुर्थस्य 'नमः क्षत्तृभ्य' इतियावत् एकविंशतिरिति षण्णवतिः । अथ चतुर्थे शेषे त्रयोदश । पञ्चमषष्ठौ षष्ठिः । सप्तमस्य च यावान् 'नमो वर्ष्याय च' इति त्रयो विंशतिरिति षण्णवतिः । अथ - सप्तमस्य शेषे नव । अष्टमो द्वात्रिंशत् । नवमः त्रयस्त्रिंशत् । दशमो वा द्वादश । अन्त्यस्य च 'नमो रुद्रेभ्यः' इत्यतः प्राक् दश । एवं षण्णवतिः । समावद्वीर्यान् समवीर्यान् । 'समादावतुप्' इति स्वार्थे वतुप् ॥


### संयुक्तमन्त्रः
इय॒त्यग्रे॑ जुहोति [11]  
अथेय॒त्यथेय॑ति॒ त्रय॑ इ॒मे लो॒का ए॒भ्य ए॒वैन॑ल्ँलो॒केभ्य॑श्शमयति

### मन्त्रः
इय॒त्यग्रे॑ जुहोति । [11]  
अथेय॒त्यथेय॑ति ।  
त्रय॑ इ॒मे लो॒काः ।  
ए॒भ्य ए॒वैन॑ल्ँ लो॒केभ्य॑श् शमयति ।  

#### टीका
7इयतीति ॥ जान्वादिप्रमाणं विशेषप्रतिपादनार्थमिदम् । प्रमाणसामान्यमिदं प्रमापरिमाणयोर्भेदस्य अविवक्षितत्वात् । परिमाणप्रत्ययान्तेन प्रमाविशेषाणां सामान्याभिधानम् । 'किमिदम्भ्यां वो घः' इति घः, 'यस्य' इति लोपे इकारनिवृत्तिस्वरेण इकार उदात्तः । अथ शब्दक्रममाह - लोकत्रयप्रसिद्ध्यर्थं जानुदघ्ने आकाशप्रदेशे धारयन् प्रथमामाहुतिं जुहोति । अथ नाभिदघ्ने धारयन् द्वितीयाम् । अथ ग्रीवदघ्ने धारयन् तृतीयामिति । एभ्य इति । लोकत्रयार्थम् । शमयति धनपरमध्वर्युः यजमानार्थमेवेति ॥


### संयुक्तमन्त्रः
ति॒स्र उत्त॑रा॒ आहु॑तीर्जुहोति॒ षट्थ्सम्प॑द्य॒न्ते षड्वा ऋ॒तव॑ ऋ॒तुभि॑रे॒वैनꣳ॑ शमयति॒

### मन्त्रः
ति॒स्र उत्त॑रा॒ आहु॑तीर्जुहोति ।  
षट्थ्सम्प॑द्य॒न्ते ।  
षड्वा ऋ॒तवः॑ ।  
ऋ॒तुभि॑र् ए॒वैनꣳ॑ शमयति ।  

#### टीका
8तिस्र इति ॥ 'नमो रुद्रेभ्यः' इत्यादिभिः समासेन । षडित्यादि गतम् ॥


### संयुक्तमन्त्रः
यद॑नुपरि॒क्राम॑ञ्जुहु॒याद॑न्तरवचा॒रिणꣳ॑ रु॒द्रङ्कु॑र्या॒दथो॒ खल्वा॑हु॒ कस्या॒व्ँवाह॑ दि॒शि रु॒द्र कस्या॒व्ँवेत्य॑नुपरि॒क्राम॑मे॒व हो॑त॒व्य॑मप॑रिवर्गमे॒वैनꣳ॑ शमयति [12]  

### मन्त्रः
यद॑नुपरि॒क्राम॑ञ् जुहु॒याद॑न्तरवचा॒रिणꣳ॑ रु॒द्रङ् कु॑र्यात् ।  
अथो॒ खल्वा॑हु॒  कस्या॒व्ँ वाह॑ दि॒शि रु॒द्र कस्या॒व्ँ वेति॑ ।  
अ॒नु॒प॒रि॒क्राम॑मे॒व हो॑त॒व्य᳚म् ।  
अप॑रिवर्गम् ए॒वैनꣳ॑ शमयति [12]  

#### टीका
9यादित्यादि ॥ उक्तमेकर्त्र तिष्ठता होतव्यमिति । इदानीं पक्षान्तरं दूपयित्वा स्थापयति तत् । अनुक्रमेण दिक्षु परिक्रम्य तत्र तत्र गतं रुद्रं शमयितुं जुहुयात् । एवं क्रियमाणे रुद्रो'ऽन्तःप्रविश्यापचारमनुधावनार्थं अवतु । सार्वत्रिकेणानेन शमनस्य सार्वत्रिकत्वं प्रतिपाद्यत इति । आभीक्ष्ण्ये णमुल् । अपरिवर्गमिति । छान्दसो घमुञ् ॥


### संयुक्तमन्त्रः
ए॒ता वै दे॒वताः᳚ सुव॒र्ग्या॑ या उ॑त्त॒मास्ता यज॑मानव्ँवाचयति॒ ताभि॑रे॒वैनꣳ॑ सुव॒र्गल्ँलो॒कङ्ग॑मयति॒

### मन्त्रः
ए॒ता वै दे॒वताः᳚ सुव॒र्ग्या॑ या उ॑त्त॒माः ।  
ता यज॑मानव्ँ वाचयति ।  
ताभि॑रे॒वैनꣳ॑ सुव॒र्गल्ँलो॒कङ् ग॑मयति ।  

#### टीका
10एता वा इति ॥ एता उत्तमा नमो 'रुद्रेभ्यः' इति । आद्युदात्तत्वम् । मन्त्रप्रतिपाद्या देवताः ता एताः स्वर्गावाप्तिनिमित्तभूताः । 'गोद्व्यचः' इति यत् । ता इति । गतम् ॥


### संयुक्तमन्त्रः
यन्द्वि॒ष्यात्तस्य॑ सञ्च॒रे प॑शू॒नान्न्य॑स्ये॒द्य प्र॑थ॒म प॒शुर॑भि॒तिष्ठ॑ति॒ स आर्ति॒मार्च्छ॑ति ॥ [13]  

### मन्त्रः
यन्द्वि॒ष्यात् तस्य॑ सञ्च॒रे प॑शू॒नान्न्य॑स्येत् ।  
य प्र॑थ॒म प॒शुर॑भि॒तिष्ठ॑ति॒ स आर्ति॒मार्च्छ॑ति ॥ [13]  

#### टीका
11यं द्विष्यादिति ॥ द्वेष्यस्य पशूनां संचरे संचरणदेशे अर्कपर्णे । न्यस्येदित्यादि । गतम् ॥

इति पञ्चमे चतुर्थे तृतीयोनुवाकः ॥  


## अनुवाकः ४

### संयुक्तमन्त्रः
अश्म॒न्नूर्ज॒मिति॒ परि॑ षिञ्चति मा॒र्जय॑त्ये॒वैन॒मथो॑ त॒र्पय॑त्ये॒व स ए॑नन्तृ॒प्तोऽख्षु॑ध्य॒न्नशो॑चन्न॒मुष्मि॑ल्ँलो॒क उप॑ तिष्ठते॒ तृप्य॑ति प्र॒जया॑ प॒शुभि॒र्य ए॒वव्ँवेद॒ तान्न॒ इष॒मूर्ज॑न्धत्त मरुतस्सꣳररा॒णा इत्या॒हान्न॒व्ँवा ऊर्गन्न॑म्म॒रुतोऽन्न॑मे॒वाव॑ रु॒न्द्धे

### मन्त्रः
अश्म॒न्नूर्ज॒मिति॒ परि॑ षिञ्चति ।  
मा॒र्जय॑त्य् ए॒वैन᳚म् ।  
अथो॑ त॒र्पय॑त्ये॒व ।  
स ए॑नन् तृ॒प्तोऽख्षु॑ध्य॒न्न् अशो॑चन्न् अ॒मुष्मि॑ल्ँलो॒क उप॑ तिष्ठते ।  
तृप्य॑ति प्र॒जया॑ प॒शुभि॒र्य ए॒वव्ँ वेद॑ ।  
तान्न॒ इष॒मूर्ज॑न् धत्त मरुतस् सꣳररा॒णा इत्या॑ह ।  
अन्न॒व्ँ वा ऊर्क् ।
अन्न॑म् म॒रुतः॑ ।  
अन्न॑मे॒वाव॑ रुन्धे ।  

#### टीका
1अश्मन्नूर्जमिति परिषिञ्चति गरुत्मन्तं कुम्भेन ॥ अथो अपि च तर्पयति सोप्यग्निः क्षुच्छोकरहितः अमुष्मिन् लोक उपतिष्ठते यजमानं यत्रार्थोऽग्नेः । अथ तादृशाग्निमत्तया यजमानोपि क्षुच्छोकरहितो भविष्यति । अनुक्तमपि गम्यते । तृप्यतीत्यादि । विदुषां फलं । य एवं वेद सोपि प्रजया च पशुभिश्च तृप्यति । किं पुनर्य एवमनुतिष्ठतीत्यर्थात् गम्यते । एवं - मरुतः । तद्धेतुत्वात्ताच्छब्द्यम् ॥


### संयुक्तमन्त्रः
ऽश्म॑स्ते॒ ख्षुद॒मुन्ते॒ शुक् [14]  
ऋ॒च्छ॒तु॒ यन्द्वि॒ष्म इत्या॑ह॒ यमे॒व द्वेष्टि॒ तम॑स्य ख्षु॒धा च॑ शु॒चा चा᳚र्पयति॒

### मन्त्रः
अश्म॑स्ते॒ ख्षुत् ।  
अ॒मुन् ते॒ शुगृ॑च्छतु यन्द्वि॒ष्म इत्या॑ह । [14]  
यमे॒व द्वेष्टि॒ तम॑स्य ख्षु॒धा च॑ शु॒चा चा᳚र्पयति ।  

#### टीका
2अश्मंस्त इति । परिषेककुम्भमश्मानं संसृष्टं सादयति । यमेवेत्यादि । द्वेष्यमस्मिन् क्षुच्छोकाभ्यां योजयति ॥


### संयुक्तमन्त्रः
त्रि प॑रिषि॒ञ्चन्पर्ये॑ति त्रि॒वृद्वा अ॒ग्निर्यावा॑ने॒वाग्निस्तस्य॒ शुचꣳ॑ शमयति॒ त्रि पुन॒ पर्ये॑ति॒ षट्थ्सम्प॑द्यन्ते॒ षड्वा ऋ॒तव॑ ऋ॒तुभि॑रे॒वास्य॒ शुचꣳ॑ शमयत्य्

### मन्त्रः
त्रि प॑रिषि॒ञ्चन् पर्ये॑ति ।  
त्रि॒वृद्वा अ॒ग्निः ।  
यावा॑ने॒वाग्निस्तस्य॒ शुचꣳ॑ शमयति ।  
त्रि पुन॒ पर्ये॑ति ।  
षट्थ्सम्प॑द्यन्ते ।  
षड्वा ऋ॒तवः॑ ।  
ऋ॒तुभि॑रे॒वास्य॒ शुचꣳ॑ शमयति ।  

#### टीका
3त्रिरिति । प्रदक्षिणं परिषिञ्चति परितो गच्छति । अथापरिषिञ्चन् त्रिः पुनः पर्येति । गतमन्यत् ॥


### संयुक्तमन्त्रः
अ॒पाव्ँवा ए॒तत्पुष्प॒य्ँयद्वे॑त॒सो॑ऽपाम् [15]  
शरोऽव॑का वेतसशा॒खया॒ चाव॑काभिश्च॒ वि क॑र्ष॒त्यापो॒ वै शा॒न्ताश्शा॒न्ताभि॑रे॒वास्य॒ शुचꣳ॑ शमयति॒

### मन्त्रः
अ॒पाव्ँ वा ए॒तत्पुष्प॒य्ँ यद् वे॑त॒सः॑ ।  
अ॒पाꣳ शरोऽव॑काः ।[15]  
वे॒त॒स॒शा॒खया॑ चाव॑काभिश्च॒ वि क॑र्षति ।  
आपो॒ वै शा॒न्ताः ।  
शा॒न्ताभि॑रे॒वास्य॒ शुचꣳ॑ शमयति ।  

#### टीका
4अपां वा एतदिति । वेतसोपां षुष्पस्थानीयः, ततः प्रादुर्भूतत्वात् । अवका च अपां शरस्थानीया । शरस्सारपरिणामः अवका शैवालम् । आपो वा इति । अभिजनस्तुत्या वेतसावका एव स्तूयन्ते शान्तिहेतुत्वाज्जाताः ॥


### संयुक्तमन्त्रः
यो वा अ॒ग्निञ्चि॒तम्प्र॑थ॒म प॒शुर॑धि॒क्राम॑तीश्व॒रो वै तꣳ शु॒चा प्र॒दहो म॒ण्डूके॑न॒ वि क॑र्षत्ये॒ष वै प॑शू॒नाम॑नुपजीवनी॒यो न वा ए॒ष ग्रा॒म्येषु॑ प॒शुषु॑ हि॒तो नार॒ण्येषु॒ तमे॒व शु॒चार्प॑यत्य्

### मन्त्रः
यो वा अ॒ग्निञ् चि॒तम् प्र॑थ॒म प॒शुर॑धि॒क्राम॑ति ।
ई॒श्व॒रो वै तꣳ शु॒चा प्र॒दहः॑ ।  
म॒ण्डूके॑न॒ वि क॑र्षति ।  
ए॒ष वै प॑शू॒नाम् अ॑नुपजीवनी॒यः ।  
न वा ए॒ष ग्रा॒म्येषु॑ प॒शुषु॑ हि॒तो नार॒ण्येषु॑ ।  
तमे॒व शु॒चाऽर्प॑यति।  

#### टीका
5यो वा अग्निमिति । यः पशुः अग्निं चितं प्रथममधिक्रामति आरोहति तं शुचा शोकेन प्रकर्षेण दग्धुमीश्वरोग्निः । 'ईश्वरे तोसुन्कसुनौ' इति तोसुन् । मण्डूकेनेति । ननु तस्यापि शोकः परिहर्तव्य एवेत्याह - न वा एष इति । पशूनां मध्ये एषोनुपजीवनीयः कथंचिदपि मांसादिना वहनादिना वा । अथोच्येत धातुमूलविशेषवदारोग्यहेतुस्स्यात्, तदपि नास्तीत्याह - न वा एष इति । न ह्ययं ग्राम्येषु आरण्येषु वा पशुषु उपकारकतया हितः शास्त्रेण विहितः । यद्वा - हितयोगे चतुर्थी व्यत्ययेन बाध्यते । उप कारको न भवति । तमेवेति । गृह्यतामयं शोकेन पापीयानिति भावः ॥


### संयुक्तमन्त्रः
अष्टा॒भिर्वि क॑र्षति [16]  
अ॒ष्टाख्ष॑रा गाय॒त्री गा॑य॒त्रो᳚ऽग्निर्यावा॑ने॒वाग्निस्तस्य॒ शुचꣳ॑ शमयति

### मन्त्रः
अ॒ष्टा॒भिर्वि क॑र्षति । [16]  
अ॒ष्टाख्ष॑रा गाय॒त्री ।  
गा॒य॒त्रो᳚ ऽग्निः ।  
यावा॑ने॒वाग्निस् तस्य॒ शुचꣳ॑ शमयति ।  

#### टीका
6अष्टाभिरिति ॥ 'समुद्रस्य त्वाऽवाकया' इत्यादिभिः । गायत्रोग्निरिति । सहोत्पन्नत्वात् ॥

### संयुक्तमन्त्रः
पाव॒कव॑तीभि॒रन्न॒व्ँवै पा॑व॒कोऽन्ने॑नै॒वास्य॒ शुचꣳ॑ शमयति

### मन्त्रः
पा॒व॒कव॑तीभिः ।  
अन्न॒व्ँ वै पा॑व॒कः ।  
अन्ने॑नै॒वास्य॒ शुचꣳ॑ शमयति ।  

#### टीका
7पावकवतीभिरिति । पावकशब्दवतीभिः । अन्नं वा इति । तद्धेतुत्वात्ताच्छब्द्यम् ॥


### संयुक्तमन्त्रः
मृ॒त्युर्वा ए॒ष यद॒ग्निर्ब्रह्म॑ण ए॒तद्रू॒पय्ँयत्कृ॑ष्णाजि॒नङ्कार्ष्णी॑ उपा॒नहा॒वुप॑ मुञ्चते॒ ब्रह्म॑णै॒व मृ॒त्योर॒न्तर्ध॑त्ते॒ऽन्तर्मृ॒त्योर्ध॑त्ते॒

### मन्त्रः
मृ॒त्युर्वा ए॒ष यद॒ग्निः ।  
ब्रह्म॑ण ए॒तद् रू॒पँय् , यत् कृ॑ष्णाजि॒नम् ।  
कार्ष्णी॑ उपा॒नहा॒वुप॑ मुञ्चते ।  
ब्रह्म॑णै॒व मृ॒त्योर् अ॒न्तर्ध॑त्ते ।  
अ॒न्तर्मृ॒त्योर्ध॑त्ते ।  

#### टीका
8मृत्युर्वा इति । दाहेन नाशकत्वात् वदान्तादीनां [वृन्तादीनां] क्षयहेतुत्वात् वा । ब्रह्मण इति । ब्रह्मणः कर्मणो रूपमिदं कृष्णाजिनं प्रधानसाधनत्वात् ब्राह्मणस्यैव तद्रूपं । कार्ष्णी । 'अप्राणि रजतादि' इत्यञ्, अञि 'वा छन्दसि' इति पूर्वसवर्णदीर्घत्वम् । कृष्णो मृगविशेषः । उपमुञ्चते पादयोर्बध्नाति । ब्रह्मणैव मृत्योरन्तर्धत्ते । ब्रह्मबलेन मृत्योरदर्शनेन च वर्तते ॥


### संयुक्तमन्त्रः
ऽन्तर॒न्नाद्या॒दित्या॑हुर॒न्यामु॑पमु॒ञ्चते॒ऽन्यान्नान्तः [17]  
ए॒व मृ॒त्योर्ध॒त्तेऽवा॒न्नाद्यꣳ॑ रुन्द्धे॒

### मन्त्रः
अ॒न्तर॒न्नाद्या॒दित्या॑हुः ।  
अ॒न्याम् उ॑पमु॒ञ्चते᳚ ।  
अ॒न्यान्नान्त ए॒व मृ॒त्योर्ध॑त्ते ।[17]  
अवा॒न्नाद्यꣳ॑ रुन्धे ।  

#### टीका
9अथैनदुभयोरुपमोचनं दूषयति - अन्तरिति । अन्तर्मृत्योर्धत्ते अविशेषादित्याहुः । अन्तरन्नाद्यादिति । धत्त इत्येव । तत्र का प्रतिपत्तिरित्याह - एकामुपमुञ्चते एकां न । 'एकान्याभ्याम्' इति आख्यातं न निहन्यते । अन्तरेवेति । उपमुक्तायां मृत्योरन्तर्धन्ते । अनुपमुक्तायामन्नाद्यमवरुन्धे ॥


### संयुक्तमन्त्रः
नम॑स्ते॒ हर॑से शो॒चिष॒ इत्या॑ह नम॒स्कृत्य॒ हि वसी॑याꣳसमुप॒चर॑न्त्य्

### मन्त्रः
नम॑स्ते॒ हर॑से शो॒चिष॒ इत्या॑ह ।  
न॒म॒स्कृत्य॒ हि वसी॑याꣳसमुप॒चर॑न्ति ।  

#### टीका
11अन्यं त इति ॥ द्वेष्यमस्याग्निः शोकेन तापयति । पावक इत्यादि । गतम् ॥


### संयुक्तमन्त्रः
अ॒न्यन्ते॑ अ॒स्मत्त॑पन्तु हे॒तय॒ इत्या॑ह॒ यमे॒व द्वेष्टि॒ तम॑स्य शु॒चार्प॑यति पाव॒को अ॒स्मभ्यꣳ॑ शि॒वो भ॒वेत्या॒हान्न॒व्ँवै पा॑व॒कोऽन्न॑मे॒वाव॑ रुन्द्धे॒ द्वाभ्या॒मधि॑ क्रामति॒ प्रति॑ष्ठित्या अप॒स्य॑वतीभ्या॒ꣳ॒ शान्त्यै᳚ ॥ [18]  

### मन्त्रः
"अ॒न्यन्ते॑ अ॒स्मत् त॑पन्तु हे॒तय॒" इत्या॑ह ।  
यमे॒व द्वेष्टि॒ तम॑स्य शु॒चार्प॑यति ।  
"पा॒व॒को अ॒स्मभ्यꣳ॑ शि॒वो भ॑व"+ इत्या॑ह ।  
अन्न॒व्ँ वै पा॑व॒कः ।  
अन्न॑मे॒वाव॑ रुन्धे ।  
द्वाभ्या॒मधि॑ क्रामति॒ प्रति॑ष्ठित्यै ।  
अ॒प॒स्य॑वतीभ्या॒ꣳ॒ शान्त्यै᳚ ॥ [18]  

#### टीका
12अपस्यवतीभ्यामिति ॥ अप्शब्दवतीभ्यां एकेन अप्शब्देन द्वे अपि तद्वत्यौ । यद्वा - साहचर्यात् द्वितीयाऽपि अप्शब्दवती छत्रिवत् । अप्शब्दात् 'भव्यगेय' इत्यादिना स्वार्थिको यत्, तत्सन्नियोगेनासुगागमो निपात्यः ॥

इति पञ्चमे चतुर्थे चतुर्थोनुवाकः ॥  


## अनुवाकः ५

### संयुक्तमन्त्रः
नृ॒षदे॒ वडिति॒ व्याघा॑रयति प॒ङ्क्त्याहु॑त्या यज्ञमु॒खमा र॑भते

### मन्त्रः
नृ॒षदे॒ वडिति॒ व्याघा॑रयति ।  
प॒ङ्क्त्याऽऽहु॑त्या यज्ञमु॒खमा र॑भते ।  

#### टीका
1नृषदे वडित्यादि ॥ स्वयमातृण्णां चितिमेव व्याघारयति । उत्तरं व्याधारणम् । पङ्क्त्येति । पदपङ्क्त्या । यथोक्तं 'पञ्चभिः' पञ्चकैः पदपङ्क्तिः' इति । अक्षरपङ्क्तिरिति केचित्, एकस्य चतुष्कत्वात् । आहुत्येति । आहुत्यैव यज्ञमुखमुपक्रममारभते ॥


### संयुक्तमन्त्रः
ऽख्ष्ण॒या व्याघा॑रयति॒ तस्मा॑दख्ष्ण॒या प॒शवोऽङ्गा॑नि॒ प्र ह॑रन्ति॒ प्रति॑ष्ठित्यै॒ यद्व॑षट्कु॒र्याद्या॒तया॑मास्य वषट्का॒रस्स्या॒द्यन्न व॑षट्कु॒र्याद्रख्षाꣳ॑सि य॒ज्ञꣳ ह॑न्यु॒र्वडित्या॑ह प॒रोख्ष॑मे॒व वष॑ट्करोति॒ नास्य॑ या॒तया॑मा वषट्का॒रो भव॑ति॒ न य॒ज्ञꣳ रख्षाꣳ॑सि घ्नन्ति

### मन्त्रः
अ॒ख्ष्ण॒या॒ व्याघा॑रयति ।  
तस्मा॑दख्ष्ण॒या प॒शवो ऽङ्गा॑नि॒ प्र ह॑रन्ति॒ , प्रति॑ष्ठित्यै ।  
यद्व॑षट् कु॒र्याद् या॒तया॑मास्य वषट्का॒रस् स्या॒त् ।  
यन्न व॑षट्कु॒र्याद् रख्षाꣳ॑सि य॒ज्ञꣳ ह॑न्युः ।  
वडित्या॑ह प॒रोख्ष॑मे॒व वष॑ट्करोति ।  
नास्य॒ या॒तया॑मा वषट्का॒रो भव॑ति॒ , न य॒ज्ञꣳ रख्षाꣳ॑सि घ्नन्ति ।  

#### टीका
2अक्ष्णयेत्यादि ॥ व्याख्यातम् ॥


### संयुक्तमन्त्रः
हु॒तादो॒ वा अ॒न्ये दे॒वाः [19]  
अ॒हु॒तादो॒ऽन्ये तान॑ग्नि॒चिदे॒वोभया᳚न्प्रीणाति॒ ये दे॒वा दे॒वाना॒मिति॑ द॒ध्ना म॑धुमि॒श्रेणावो᳚ख्षति हु॒ताद॑श्चै॒व दे॒वान॑हु॒ताद॑श्च॒ यज॑मान प्रीणाति॒ ते यज॑मानम्प्रीणन्ति

### मन्त्रः
हु॒तादो॒ वा अ॒न्ये दे॒वा अ॑हु॒तादो॒ऽन्ये ।[19]  
तान् अ॑ग्नि॒चिद् ए॒वोभया᳚न् प्रीणाति ।  
ये दे॒वा दे॒वाना॒मिति॑ द॒ध्ना म॑धुमि॒श्रेणावो᳚ख्षति ।  
हु॒ताद॑श् चै॒व दे॒वान॑हु॒ताद॑श् च॒ यज॑मान प्रीणाति ।  
ते यज॑मानम् प्रीणन्ति ।  

#### टीका
3हुताद इत्यादि ॥ ग्रुमुष्टिनाऽवोक्षणविधिः । हुतमग्नौ प्रास्तमदन्तीति हुतादः पुरोडाशादिभुजः ।'अदोऽनन्ने' इति विट् । कृदुत्तरपदप्रकृतिस्वरत्वम् । अहुतमदन्तीत्यहुतादः बलिहरणादिभुजः । स एव प्रत्ययः स्वरश्च । तानुभयानपि अग्निचिदेवाग्निचित् प्रीणाति प्रीणयितुमर्हति । उभयेऽप्यनेन प्रीणयितव्याः । तस्मात् 'ये देवाः' इति द्वाभ्यां जातिभ्यां दध्ना मधुमिश्रेण अवोक्षति । तेन उभयानपि देवान् यजमानः प्रीणाति । ते च प्रीताः यजमानं प्रीणयन्ति ॥


### संयुक्तमन्त्रः
द॒ध्नैव हु॒ताद॑ प्री॒णाति॒ मधु॑षाऽहु॒तादो᳚

### मन्त्रः
द॒ध्नैव हु॒ताद॑ प्री॒णाति॑ ।  
मधु॑षा ऽहु॒तादः॑ ।  

#### टीका
4दध्नैवेत्यादि ॥ गतम् । अनङ उदात्तत्त्वाद्दद्ध्नो विभक्तिरुदात्तनिवृत्तिस्वरेणोदात्ता । मधुशब्दपर्यायः सकारान्तो मधुश्शब्दः ॥


### संयुक्तमन्त्रः
ग्रा॒म्यव्ँवा ए॒तदन्न॒य्ँयद्दध्या॑र॒ण्यम्मधु॒ यद्द॒ध्ना म॑धुमि॒श्रेणा॒वोख्ष॑त्यु॒भय॒स्याव॑रुद्ध्यै

### मन्त्रः
ग्रा॒म्यव्ँ वा ए॒तदन्न॒य्ँ यद् दध्या॑र॒ण्यम् मधु॑ ।  
यद् द॒ध्ना म॑धुमि॒श्रेणा॒वोख्ष॑त्य् उ॒भय॒स्याव॑रुद्ध्यै ।  

#### टीका
5ग्राम्यं वा इत्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् ।)+++


### संयुक्तमन्त्रः
ग्रुमु॒ष्टिनावो᳚ख्षति प्राजाप॒त्यः [20]  
वै ग्रु॑मु॒ष्टिस्स॑योनि॒त्वाय॒ द्वाभ्या॒म्प्रति॑ष्ठित्या

### मन्त्रः
ग्रु॒मु॒ष्टिना ऽवो᳚ख्षति ।  
प्रा॒जा॒प॒त्यो वै ग्रु॑मु॒ष्टिस् स॑योनि॒त्वाय॑ ।[20]  
द्वाभ्या॒म् प्रति॑ष्ठित्यै ।  

#### टीका
6ग्रुमुष्टिः दर्भमुष्टिग्रहणम् । प्रशंसाकर्मण औणादिकः इक्प्रत्ययः इत्त्वाभावश्च । प्राजापत्य इति । ग्रुमुष्टिः प्रजापतिदेवत्यः । अग्निः प्रजापतिमुखादुत्पन्नः । तस्मात्समानकरणत्वाय भवति । समानस्य सभावः । द्वाभ्यामवोक्षणं प्रतिष्ठाया एव भवति ॥


### संयुक्तमन्त्रः
अनुपरि॒चार॒मवो᳚ख्ष॒त्यप॑रिवर्गमे॒वैना᳚न्प्रीणाति॒

### मन्त्रः
अ॒नु॒प॒रि॒चार॒मवो᳚ख्षति ।  
अप॑रिवर्गम् ए॒वैना᳚न् प्रीणाति ।  

#### टीका
7अनुपरिचारमिति ॥ अनुक्रमेण परितो गत्वा पुरस्ताद्दक्षिणतः पश्चादुत्तरतः पश्चादवोक्षति । आभीक्ष्ण्ये णमुल् । अपरिवर्गमिति । किञ्चिदपरिवृज्य सर्वानेव तान्प्रीणयति । वृजेश्छान्दसो घमुञ् ॥


### संयुक्तमन्त्रः
वि वा ए॒ष प्रा॒णै प्र॒जया॑ प॒शुभि॑र्ऋध्यते॒ यो᳚ऽग्निञ्चि॒न्वन्न॑धि॒क्राम॑ति प्राण॒दा अ॑पान॒दा इत्या॑ह प्रा॒णाने॒वात्मन्ध॑त्ते वर्चो॒दा व॑रिवो॒दा इत्या॑ह प्र॒जा वै वर्च॑ प॒शवो॒ वरि॑व प्र॒जामे॒व प॒शूना॒त्मन्ध॑त्त॒

### मन्त्रः
वि वा ए॒ष प्रा॒णै प्र॒जया॑ प॒शुभि॑र्ऋध्यते॒ ,
यो᳚ऽग्निञ् चि॒न्वन्न् अ॑धि॒क्राम॑ति ।  

प्रा॒ण॒दा अ॑पान॒दा इत्या॑ह ।  
प्रा॒णाने॒वात्मन्ध॑त्ते ।  
व॒र्चो॒दा व॑रिवो॒दा इत्या॑ह ।  
प्र॒जा वै वर्च॑ प॒शवो॒ वरि॑वः ।  
प्र॒जामे॒व प॒शूना॒त्मन् ध॑त्ते ।   

#### टीका
8वि वा एष इत्यादि ॥ अवरोहणस्य अर्थप्राप्तस्य मन्त्रविधिः । यद्वा - अधिरोहणस्य दोषवचनेन अवरोहणाय विशिष्टमन्त्रविधिः । 'प्राणदाः' इत्यादिरवरोहणमन्त्रः पङ्क्तिश्चतुष्पदा । प्राणानिति । प्राणापानस्य प्रदर्शनार्थत्वात् बहुवचनम् । वर्चो बलम् । वरिवः पूजा । तद्धेतुत्वात्ताच्छब्द्यम् ॥


### संयुक्तमन्त्रः
इन्द्रो॑ वृ॒त्रम॑ह॒न्तव्ँवृ॒त्रः [21]  
ह॒तष्षो॑ड॒शभि॑र्भो॒गैर॑सिना॒थ्स ए॒ताम॒ग्नयेऽनी॑कवत॒ आहु॑तिमपश्य॒त्ताम॑जुहो॒त्तस्या॒ग्निरनी॑कवा॒न्थ्स्वेन॑ भाग॒धेये॑न प्री॒तष्षो॑डश॒धा वृ॒त्रस्य॑ भो॒गानप्य॑दहद्वैश्वकर्म॒णेन॑ पा॒प्मनो॒ निर॑मुच्यत॒

### मन्त्रः
इन्द्रो॑ वृ॒त्रम॑हन् ।  
तव्ँ वृ॒त्रो  ह॒तष् षो॑ड॒शभि॑र् भो॒गैर॑सिनात् । [21]  
स ए॒ताम् अ॒ग्नयेऽनी॑कवत॒ आहु॑तिमपश्यत् ।  
ताम॑जुहोत् ।  

तस्या॒ग्निरनी॑कवा॒न्थ् स्वेन॑ भाग॒धेये॑न प्री॒तष् ,
षो॑डश॒धा वृ॒त्रस्य॑ भो॒गानप्य॑दहत् ।  

वै॒श्व॒क॒र्म॒णेन॑ पा॒प्मनो॒ निर॑मुच्यत ।  

#### टीका
9इन्द्रो वृत्रमित्यादि ॥ भागैः शरीरगुणैः षोडशधा विभक्तैः इन्द्रमसिनात् अबध्नात् । षिञ् बन्धने । एतामिति । 'अग्निस्तिग्मेन' इति द्वाभ्यां या क्रियते । अनीकवान् सेनावान् । मुखवान्वा । षोडशधेति । षोडशधा विभक्तेन निजशरीरेण वृत्रस्य षोडशधा हि भोगानदहत् । वैश्वकर्मणेनेति । 'य इमा विश्वाः' इति क्रियमाणेन । पाप्मन इति । वृत्रवधनिमित्तात् ॥


### संयुक्तमन्त्रः
यद॒ग्नयेऽनी॑कवत॒ आहु॑तिञ्जु॒होत्य॒ग्निरे॒वास्यानी॑कवा॒न्थ्स्वेन॑ भाग॒धेये॑न प्री॒त पा॒प्मान॒मपि॑ दहति वैश्वकर्म॒णेन॑ पा॒प्मनो॒ निर्मु॑च्यते॒

### मन्त्रः
यद॒ग्नयेऽनी॑कवत॒ आहु॑तिञ् जु॒होत्य्
अ॒ग्निरे॒वास्यानी॑कवा॒न्थ् स्वेन॑ भाग॒धेये॑न प्री॒त पा॒प्मान॒मपि॑ दहति ।  
वै॒श्व॒क॒र्म॒णेन॑ पा॒प्मनो॒ निर्मु॑च्यते ।  

#### टीका
10यदित्यादि ॥ गतम् । आहवनीये होमः ॥
+++( सम्पादकटिप्पणिः - विस्तृतं व्याख्यानमन्यत्र मृग्यम् । )+++


### संयुक्तमन्त्रः
यङ्का॒मये॑त चि॒रम्पा॒प्मनः॑ [22]  
निर्मु॑च्ये॒तेत्येकै॑क॒न्तस्य॑ जुहुयाच्चि॒रमे॒व पा॒प्मनो॒ निर्मु॑च्यते॒ यङ्का॒मये॑त ता॒जक्पा॒प्मनो॒ निर्मु॑च्ये॒तेति॒ सर्वा॑णि॒ तस्या॑नु॒द्रुत्य॑ जुहुयात्ता॒जगे॒व पा॒प्मनो॒ निर्मु॑च्य॒ते

### मन्त्रः
यङ्का॒मये॑त  
"चि॒रम्पा॒प्मनः॑  निर्मु॑च्येत" + इति॑ ।[22]  
एकै॑क॒न् तस्य॑ जुहुयात् ।  

चि॒रमे॒व पा॒प्मनो॒ निर्मु॑च्यते ।  

यङ्का॒मये॑त -  
"ता॒जक्पा॒प्मनो॒ निर्मु॑च्येत" + इति॑ ।  
सर्वा॑णि॒ तस्या॑नु॒द्रुत्य॑ जुहुयात् ।  

ता॒जगे॒व पा॒प्मनो॒ निर्मु॑च्यते ।  

#### टीका
11यमित्यादि ॥ चिरं दीर्घेण कालेन । एकैकमिति । प्रतिमन्त्रमाहुतीर्जुहुयात् । ताजक् तदानीमेव । सर्वाणीति । सर्वाणि मन्त्रवाक्यान्यनुद्रुत्य अन्ते वैकामाहुतिं जुहुयात् । अनुद्रवणं अनुक्रमेण उच्चारणम् ॥


### संयुक्तमन्त्रः
ऽथो॒ खलु॒ नानै॒व सू॒क्ताभ्या᳚ञ्जुहोति॒ नानै॒व सू॒क्तयो᳚र्वी॒र्य॑न्दधा॒त्यथो॒ प्रति॑ष्ठित्यै ॥ [23]  


### मन्त्रः
अथो॒ खलु॒ नानै॒व सू॒क्ताभ्या᳚ञ् जुहोति ।  
नानै॒व सू॒क्तयो᳚र् वी॒र्य॑न् दधाति ।   
अथो॒ प्रति॑ष्ठित्यै ॥ [23]  

#### टीका
12अथो इत्यादि ॥ पक्षान्तरम् । नाना पृथक्पृथक् द्वेद्वे आहुती जुहोति द्वाभ्यां सूक्ताभ्याम् । 'य इमा विश्वाः' इत्यारभ्य 'विश्वकर्मा ह्यननिष्ट' इत्येकं सूक्तम् । 'चक्षुषः पिता' इत्यारभ्य 'विश्वकर्मन् हविषा वर्धनेन' इत्यपरम् । वीर्यमिति । सूक्तद्वयसम्बन्धि पृथग्भूतं वीर्यं द्विप्रकारं दधाति आत्मनि स्थापयति । अथो अपि च प्रतिष्ठित्यै द्वित्वलाभात् ॥

इति पञ्चमे चतुर्थे पञ्चमोनुवाकः ॥  


## अनुवाकः ६


### संयुक्तमन्त्रः
उदे॑नमुत्त॒रान्न॒येति॑ स॒मिध॒ आ द॑धाति॒ यथा॒ जन॑य्ँय॒ते॑ऽव॒सङ्क॒रोति॑ ता॒दृगे॒व तत्

### मन्त्रः
उदे॑नमुत्त॒रान्न॒येति॑ स॒मिध॒ आ द॑धाति ।  
यथा॒ जन॑य्ँय॒ते॑ऽव॒सङ्क॒रोति॑ ता॒दृगे॒व तत् ।  

#### टीका
1'उदेनं' इत्यादितिसृभिस्तिस्रः आदधाति ॥ यथेति । यथा द्रष्टव्यं जनं यते गच्छते अवसं रक्षणार्थं पाथेयादिकं करोति तत्तुल्यम् ॥


### संयुक्तमन्त्रः
ति॒स्र आ द॑धाति त्रि॒वृद्वा अ॒ग्निर्यावा॑ने॒वाग्निस्तस्मै॑ भाग॒धेय॑ङ्करो॒त्यौदु॑म्बरीर्भव॒न्त्यूर्ग्वा उ॑दु॒म्बर॒ ऊर्ज॑मे॒वास्मा॒ अपि॑ दधा॒त्य

### मन्त्रः
ति॒स्र आ द॑धाति ।  
त्रि॒वृद् वा अ॒ग्निः ।  
यावा॑ने॒वाग्निस् तस्मै॑ भाग॒धेय॑ङ् करोति ।  
औदु॑म्बरीर् भवन्ति ।  
ऊर्ग्वा उ॑दु॒म्बरः॑ ।  
ऊर्ज॑म् ए॒वास्मा॒ अपि॑ दधाति ।  

#### टीका
2तिस्र इत्यादि ॥ गतम् । 'उदात्तयणः' इति तिसृभ्यो विभक्तिरुदात्ता । त्रेधाविहितेष्टकत्वात् त्रिवृत्त्वमग्नेः ॥


### संयुक्तमन्त्रः
उदु॑ त्वा॒ विश्वे॑ दे॒वा इत्या॑ह प्रा॒णा वै विश्वे॑ दे॒वा प्रा॒णैः [24]  
ए॒वैन॒मुद्य॑च्छ॒तेऽग्ने॒ भर॑न्तु॒ चित्ति॑भि॒रित्या॑ह॒ यस्मा॑ ए॒वैन॑ञ्चि॒त्तायो॒द्यच्छ॑ते॒ तेनै॒वैन॒ꣳ॒ सम॑र्धयति॒ पञ्च॒ दिशो॒ दैवी᳚र्य॒ज्ञम॑वन्तु दे॒वीरित्या॑ह॒ दिशो॒ ह्ये॑षोऽनु॑ प्र॒च्यव॒तेऽपाम॑तिन्दुर्म॒तिम्बाध॑माना॒ इत्या॑ह॒ रख्ष॑सा॒मप॑हत्यै रा॒यस्पोषे॑ य॒ज्ञप॑तिमा॒भज॑न्ती॒रित्या॑ह प॒शवो॒ वै रा॒यस्पोषः॑ [25]  
प॒शूने॒वाव॑ रुन्द्धे ष॒ड्भिर्ह॑रति॒ षड्वा ऋ॒तव॑ ऋ॒तुभि॑रे॒वैनꣳ॑ हरति॒ द्वे प॑रि॒गृह्य॑वती भवतो॒ रख्ष॑सा॒मप॑हत्यै॒ सूर्य॑रश्मि॒र्हरि॑केश पु॒रस्ता॒दित्या॑ह॒ प्रसू᳚त्यै॒ तत॑ पाव॒का आ॒शिषो॑ नो जुषन्ता॒मित्या॒हान्न॒व्ँवै पा॑व॒कोऽन्न॑मे॒वाव॑ रुन्द्धे

### मन्त्रः

"उदु॑ त्वा॒ विश्वे॑ दे॒वा" इत्या॑ह ।  
प्रा॒णा वै विश्वे॑ दे॒वाः ।  
प्रा॒णैर्  ए॒वैन॒मुद्य॑च्छते । [24]  
"अग्ने॒ भर॑न्तु॒ चित्ति॑भिः"+ इत्या॑ह ।  
यस्मा॑ ए॒वैन॑ञ् चि॒त्तायो॒द्यच्छ॑ते॒ तेनै॒वैन॒ꣳ॒ सम॑र्धयति ।  
"पञ्च॒ दिशो॒ दैवी᳚र्य॒ज्ञम॑वन्तु दे॒वीः" + इत्या॑ह ।  
दिशो॒ ह्ये॑षोऽनु॑ प्र॒च्यव॑ते ।  
"अपाम॑तिन् दुर्म॒तिम् बाध॑माना॒" इत्या॑ह । रख्ष॑सा॒मप॑हत्यै ।  
"रा॒यस्पोषे॑ य॒ज्ञप॑तिमा॒भज॑न्तीः" + इत्या॑ह ।  
प॒शवो॒ वै रा॒यस्पोषः॑ ।[25]  
प॒शूने॒वाव॑ रुन्धे ।  
ष॒ड्भिर् ह॑रति ।  
षड्वा ऋ॒तवः॑ ।  
ऋ॒तुभि॑रे॒वैनꣳ॑ हरति ।  
द्वे प॑रि॒गृह्य॑वती भवतो॒ रख्ष॑सा॒मप॑हत्यै ।  
सूर्य॑रश्मि॒र्हरि॑केश पु॒रस्ता॒दित्या॑ह ।  
प्रसू᳚त्यै ।  
तत॑ पाव॒का आ॒शिषो॑ नो जुषन्ता॒मित्या॑ह ।  
अन्न॒व्ँ वै पा॑व॒कः ।  
अन्न॑मे॒वाव॑ रुन्धे ।  


#### टीका
3'उदुत्वा विश्वे देवाः' इति षड्भिरग्निमुद्यच्छते । ननु कथमुक्तं - षड्भिरग्निमुद्यच्छते इति उद्यमनस्य नियताङ्गत्वात् दोषः । द्वे परिगृह्यवती परिगृह्यशब्दवत्यौ द्वे ऋचौ द्वितीयचतुर्थ्यौ 'रायस्पोषे अधि यज्ञः' 'ऊर्जा यद्यज्ञम्' इति च । एवं हरणसामर्थ्यप्रख्यापनार्थं छत्रिन्यायेन सर्वासां परिगृह्यवत्त्वख्यापनमभिप्रेतम् । तेन देवैः परिगृहीतवत्ववचनाद्रक्षांसि बाधितुं प्रभवति ॥



### संयुक्तमन्त्रः
देवासु॒रास्सय्ँय॑त्ता आस॒न्ते दे॒वा ए॒तदप्र॑तिरथमपश्य॒न्तेन॒ वै ते᳚ऽप्र॒ति [26]  
असु॑रानजय॒न्तदप्र॑तिरथस्याप्रतिरथ॒त्वँय्

### मन्त्रः
दे॒वा॒सु॒रास् सय्ँय॑त्ता आसन् ।  
ते दे॒वा ए॒तदप्र॑तिरथमपश्यन् ।  
तेन॒ वै ते᳚ऽप्र॒त्यसु॑रानजयन् । [26]  
तदप्र॑तिरथस्याप्रतिरथ॒त्वम् ।  

#### टीका
4देवासुरा इति ॥ अप्रतिरथ्यं नाम 'आशुश्शिशानः' इत्यादिकं दशर्चं सुक्तमाम्नानक्रमं विहाय प्रागेवेदं विनियुङ्क्ते । अप्रतीति । प्रतिपक्षो यत्र नास्ति तदप्रतीति क्रियाविशेषणम् । यथा न कश्चित्प्रतीपश्शिष्यते तथा असुरानजयत् । बहुव्रीहौ 'नञ्सुभ्याम्' इत्युत्तरपदान्तोदात्तत्वम् । यद्वा - अतिकल्पम् । 'सुप्रतिनामात्रार्थे' इत्यव्ययीभावसमासः । अप्रतिरथत्वमिति । अप्रतिरथं जयसाधनत्वात् ॥


### संयुक्तमन्त्रः
यदप्र॑तिरथन्द्वि॒तीयो॒ होता॒न्वाहा᳚प्र॒त्ये॑व तेन॒ यज॑मानो॒ भ्रातृ॑व्याञ्जय॒त्यथो॒ अन॑भिजितमे॒वाभि ज॑यति

### मन्त्रः
यदप्र॑तिरथन्द्वि॒तीयो॒ होता॒न्वाहा᳚प्र॒त्ये॑व ,
तेन॒ यज॑मानो॒ भ्रातृ॑व्याञ् जयति ।  

अथो॒ अन॑भिजितमे॒वाभि ज॑यति ।  

#### टीका
5यदित्यादि ॥ यदा 'अग्नये प्रणीयमानाय अनुब्रूहि' इति । संप्रैषः क्रियते तदैतत्सूक्तं द्वितीयो होताऽन्वाह – अथो इति । अनभिजितं अभिजेतुमशक्यमपि शत्रुमभिजयत्येव ॥



### संयुक्तमन्त्रः
दश॒र्चम्भ॑वति॒ दशा᳚ख्षरा वि॒राड्वि॒राजे॒मौ लो॒कौ विधृ॑ताव॒नयो᳚र्लो॒कयो॒र्विधृ॑त्या॒ अथो॒ दशा᳚ख्षरा वि॒राडन्न॑व्ँवि॒राड्वि॒राज्ये॒वान्नाद्ये॒ प्रति॑ तिष्ठ॒त्य्

### मन्त्रः
द॒श॒र्चम् भ॑वति ।  
दशा᳚ख्षरा वि॒राट् ।  
वि॒राजे॒मौ लो॒कौ विधृ॑तौ ।  
अ॒नयो᳚र् लो॒कयो॒र् विधृ॑त्यै ।  
अथो॒ दशा᳚ख्षरा वि॒राट् ।  
अन्न॑व्ँ वि॒राट् ।  
वि॒राज्ये॒वान्नाद्ये॒ प्रति॑ तिष्ठति ।  

#### टीका
6अनुवाकशेषस्य पञ्चर्चस्य दशानामृचां समाहारो दशर्चम् । 'ऋक्पूरब्धूः' इत्यकारस्समासान्तः । विराजेति । विराट् यज्ञोन्नं च ॥


### संयुक्तमन्त्रः
अस॑दिव॒ वा अ॒न्तरि॑ख्षम॒न्तरि॑ख्षमि॒वाग्नी᳚ध्र॒माग्नी᳚ध्रे [27]  
अश्मा॑न॒न्नि द॑धाति स॒त्त्वाय॒ द्वाभ्या॒म्प्रति॑ष्ठित्यै

### मन्त्रः
अस॑दिव॒ वा अ॒न्तरि॑ख्षम् ।  
अ॒न्तरि॑ख्षम् इ॒वाग्नी᳚ध्रम् ।  
आग्नी᳚ध्रे ऽश्मा॑न॒न् नि द॑धाति ।[27]  
स॒त्त्वाय॑ । द्वाभ्या॒म् प्रति॑ष्ठित्यै ।  

#### टीका
7असदिवेति ॥ आग्नीध्रीयेऽश्मनि साधनविधिः । असदिव वा अन्तरिक्षं, प्रत्यक्षमदर्शनात् । अन्तरिक्षमिवाग्नीध्रं मध्ये भावात् । सत्त्वायेति । अश्मनि निहिते उपलम्भादिसत्त्वनिवृत्तिः ॥


### संयुक्तमन्त्रः
वि॒मान॑ ए॒ष दि॒वो मध्य॑ आस्त॒ इत्या॑ह॒ व्ये॑वैतया॑ मिमीते॒ मध्ये॑ दि॒वो निहि॑त पृश्ञि॒रश्मेत्या॒हान्न॒व्ँवै पृश्ञ्यन्न॑मे॒वाव॑ रुन्द्धे

### मन्त्रः
वि॒मान॑ ए॒ष दि॒वो मध्य॑ आस्त॒ इत्या॑ह ।  
व्ये॑वैतया॑ मिमीते ।  
मध्ये॑ दि॒वो निहि॑त पृश्ञि॒रश्मेत्या॑ह ।  
अन्न॒व्ँ वै पृश्नि॑ ।  
अन्न॑म् ए॒वाव॑ रुन्धे ।  

#### टीका
8विमान एष इति ॥ अश्मनिधानमन्त्रौ । व्येवैतयेति । एतया ऋचा अन्तरिक्षमसद्विमिमीते । सत्त्वं बलं हि विमानः अन्तरिक्षस्थानीयस्याग्नीध्रस्य, 'आस्ते' इति मन्त्रलिङ्गात् । तर्हि द्वितीयया किं क्रियत इत्याह - अन्नं वा इति । शुक्लत्वसामान्यात् अन्नं वृत्तिरश्मा तत्कारणं वा । तस्माद्द्वितीयया अश्मनि साधनत्वं संप्रतिपद्यत इति भावः ॥


### संयुक्तमन्त्रः
चत॒सृभि॒रा पुच्छा॑देति च॒त्वारि॒ छन्दाꣳ॑सि॒ छन्दो॑भिरे॒वेन्द्र॒व्ँविश्वा॑ अवीवृध॒न्नित्या॑ह॒

### मन्त्रः
च॒त॒सृभि॒रा पुच्छा॑द् एति ।  
च॒त्वारि॒ छन्दाꣳ॑सि ।  
छन्दो॑भिरे॒व ।  
इन्द्र॒व्ँ विश्वा॑ अवीवृध॒न्न् इत्या॑ह ।  

#### टीका
9चतसृभिरिति ॥ 'इन्द्रं विश्वाः' इत्यादिभिः आपुच्छात् गच्छति । छन्दोभिरेवेति एतीत्येव ॥


### संयुक्तमन्त्रः
वृद्धि॑मे॒वोपाव॑र्तते॒ वाजा॑ना॒ꣳ॒ सत्प॑ति॒म्पति᳚म् [28]  
इत्या॒हान्न॒व्ँवै वाजोऽन्न॑मे॒वाव॑ रुन्द्धे सुम्न॒हूर्य॒ज्ञो दे॒वाꣳ आ च॑ वख्ष॒दित्या॑ह प्र॒जा वै प॒शव॑स्सु॒म्नम्प्र॒जामे॒व प॒शूना॒त्मन्ध॑त्ते॒ यख्ष॑द॒ग्निर्दे॒वो दे॒वाꣳ आ च॑ वख्ष॒दित्या॑ह

### मन्त्रः
वृद्धि॑म् ए॒वोपाव॑र्तते ।  
वाजा॑ना॒ꣳ॒ सत्प॑ति॒म् पति॒म् इत्या॑ह ।[28]  
अन्न॒व्ँ वै वाजः॑ ।  अन्न॑म् ए॒वाव॑ रुन्धे ।  
सु॒म्न॒हूर्य॒ज्ञो दे॒वाꣳ आ च॑ वख्ष॒द् इत्या॑ह ।  
प्र॒जा वै प॒शव॑स् सु॒म्नम् ।  
प्र॒जामे॒व प॒शून् आ॒त्मन्ध॑त्ते ।  
यख्ष॑द॒ग्निर् दे॒वो दे॒वाꣳ आ च॑ वख्ष॒दित्या॑ह ।  

#### टीका
10वृद्धिमेवेति ॥ निजवृद्धिलाभाभिप्रायकत्वात् इन्द्रवृद्धिकीर्तनस्य । एवं वाजसुम्नयोरपि द्रष्टव्यम् । सुम्नं सुखम् । प्रजानां च तद्धेतुत्वात्ताच्छब्द्यम् ॥


### संयुक्तमन्त्रः
स्व॒गाकृ॑त्यै॒ वाज॑स्य मा प्रस॒वेनो᳚द्ग्रा॒भेणोद॑ग्रभी॒दित्या॑ह

### मन्त्रः
स्व॒गाकृ॑त्यै ।  
वाज॑स्य मा प्रस॒वेनो᳚द्ग्रा॒भेणोद॑ग्रभी॒दित्या॑ह ।  

#### टीका
11स्वगाकृत्या इति ॥ असाङ्कर्येण स्वभागलाभाय । अग्निरेव हि देवांस्तथा यष्टुं शक्नोतीति मन्त्राभिप्राय इति दर्शयति । छान्दसडाजन्तस्य गतित्वात् 'ऊर्यादिच्विडाचश्च' इति गतित्वात् 'तादौ च निति' इति प्रकृतिस्वरत्वम् ॥


### संयुक्तमन्त्रः
अ॒सौ वा आ॑दि॒त्य उ॒द्यन्नु॑द्ग्रा॒भ ए॒ष नि॒म्रोच॑न्निग्रा॒भो ब्रह्म॑णै॒वात्मान॑मुद्गृ॒ह्णाति॒ ब्रह्म॑णा॒ भ्रातृ॑व्य॒न्नि गृ॑ह्णाति ॥ [29]  

### मन्त्रः
अ॒सौ वा आ॑दि॒त्य उ॒द्यन्न् उ॑द्ग्रा॒भ ए॒ष नि॒म्रोच॑न्निग्रा॒भः ।  
ब्रह्म॑णै॒वात्मान॑मुद्गृ॒ह्णाति॒ ,  
ब्रह्म॑णा॒ भ्रातृ॑व्य॒न् नि गृ॑ह्णाति ॥ [29]  

#### टीका
12असौ इत्यादि ॥ उद्यन् उद्ग्राभः । उद्गृह्णाति उत्सारयति । रस्मीन् निम्रोचन् अस्तं गच्छन्निग्राभः निगृह्णाति ग्रसति नियच्छति रश्मीनिति । स्रुगुद्यमननिपातनयोर्व्युत्पादितावत्र सादृश्याच्च वर्तेते । ब्रह्मणैवेति । उद्ग्रहणात्मना अनेन परिबृढेनादित्यकर्मणा आदित्येनैवावाक्कारिणा आत्मानमुद्गृह्नाति उच्छ्रितं करोति भ्रातृव्यं च निगृह्नाति विधेयीकरोति ॥

इति पञ्चमे चतुर्थे षष्ठोनुवाकः ॥  


## अनुवाकः ७


### संयुक्तमन्त्रः
प्राची॒मनु॑ प्र॒दिश॒म्प्रेहि॑ वि॒द्वानित्या॑ह देवलो॒कमे॒वैतयो॒पाव॑र्तते॒ क्रम॑ध्वम॒ग्निना॒ नाक॒मित्या॑हे॒माने॒वैतया॑ लो॒कान्क्र॑मते पृथि॒व्या अ॒हमुद॒न्तरि॑ख्ष॒मारु॑ह॒मित्या॑हे॒माने॒वैतया॑ लो॒कान्थ्स॒मारो॑हति॒ सुव॒र्यन्तो॒ नापे᳚ख्षन्त॒ इत्या॑ह सुव॒र्गमे॒वैतया॑ लो॒कमे॒त्यग्ने॒ प्रेहि॑ [30]  
प्र॒थ॒मो दे॑वय॒तामित्या॑हो॒भये᳚ष्वे॒वैतया॑ देवमनु॒ष्येषु॒ चख्षु॑र्दधाति

### मन्त्रः
प्राची॒मनु॑ प्र॒दिश॒म् प्रेहि॑ वि॒द्वान् इत्या॑ह ।  
दे॒व॒लो॒कम् ए॒वैतयो॒पाव॑र्तते ।  
क्रम॑ध्वम॒ग्निना॒ नाक॒म् इत्या॑ह ।  
इ॒मान् ए॒वैतया॑ लो॒कान् क्र॑मते ।  
पृथि॒व्या अ॒हमुद॒न्तरि॑ख्ष॒मारु॑ह॒मित्या॑ह ।  
इ॒माने॒वैतया॑ लो॒कान्थ् स॒मारो॑हति ।  
सुव॒र्यन्तो॒ नापे᳚ख्षन्त॒ इत्या॑ह ।  
सु॒व॒र्गमे॒वैतया॑ लो॒कमे॑ति ।  
अग्ने॒ प्रेहि॑ ।  प्र॒थ॒मो दे॑वय॒ताम् इत्या॑ह ।[30]  
उ॒भये᳚ष्वे॒वैतया॑ देवमनु॒ष्येषु॒ चख्षु॑र् दधाति ।  

#### टीका
1प्राचीमित्यादि ॥ अग्निना सह चित्यधिश्रयणमन्त्रा एते - 'प्राचीमनु प्रदिशं' इत्याद्याः पञ्च । देवलोकमिति । देवलोकस्थानीयं आहवनीयं 'सु आहवनीय' इत्येतया प्रथमया ऋचाउपावर्तते उपसंप्राप्तुं क्रमते । द्वितीयया लोकान् क्रमते उपगच्छति । वृत्तावात्मनेपदम् । तृतीयया लोकान् समारोहति स्वर्गं प्राप्नोति स्वर्गस्थानीयं वा अग्निमधिरोहति । पञ्चम्या मनुष्यान्देवांश्च चक्षुष्मतः करोति ॥


### संयुक्तमन्त्रः
प॒ञ्चभि॒रधि॑ क्रामति॒ पाङ्क्तो॑ य॒ज्ञो यावा॑ने॒व य॒ज्ञस्तेन॑ स॒ह सु॑व॒र्गल्ँलो॒कमे॑ति॒

### मन्त्रः
प॒ञ्चभि॒रधि॑ क्रामति ।  
पाङ्क्तो॑ य॒ज्ञः ।  
यावा॑ने॒व य॒ज्ञस् , तेन॑ स॒ह सु॑व॒र्गल्ँ लो॒कमे॑ति ।  

#### टीका
2पञ्चभिरिति ॥ पुच्छादारभ्याधिरोहति । पाङ्क्त इति । धानादिपञ्चकसाध्यत्वात् पङ्क्तिप्रभवत्वाद्वा । पङ्क्तिशब्दादुत्सादित्वादञ् । पञ्चत्वान्वयात् पाङ्क्तेन यज्ञेन सह स्वर्गस्थानीयं चित्याग्निं प्राप्नोति । यद्वा - यजनीयोग्निः यज्ञः । तेन सर्वेण सह चितिमारोहति ॥



### संयुक्तमन्त्रः
नक्तो॒षासेति॑ पुरोनुवा॒क्या॑मन्वा॑ह॒ प्रत्त्या॒

### मन्त्रः
नक्तो॒षासेति॑ पुरोनुवा॒क्या॑म् अन्वा॑ह ।  
प्रत्त्यै᳚ ।  

#### टीका
3पुरोनुवाक्यामिति ॥ दध्नः पूर्णामौदुम्बरीं स्वयमातृण्णायां जुहोति । तत्र 'नक्तोषासा' इति पुरोनुवाक्यामन्वाह । प्रत्यै इति । द्यावापृथिव्योः प्रस्नवनार्थं प्रदानारम्भः [प्रतिः । तस्यै] प्रत्यै । यथा वत्सला गौः वत्सदर्शनेन ऊधःपूरणात्प्रस्नुतस्तनी भवति यथोक्तम् - 'प्रत्ता वै गौर्दुहे' । एवमग्नेर्दर्शनात् द्यावापृथिव्यौ प्रत्ते क्रियेते अनया पुरोनुवाक्ययेति भावः । ददातेः प्रपूर्वात् 'अच उपसर्गात्तः' इति तादेशः । 'तादौ च' इति गतेः प्रकृतिस्वरत्वम् ॥


### संयुक्तमन्त्रः
अग्ने॑ सहस्रा॒ख्षेत्या॑ह साह॒स्र प्र॒जाप॑ति प्र॒जाप॑ते॒राप्त्यै॒ तस्मै॑ ते विधेम॒ वाजा॑य॒ स्वाहेत्या॒हान्न॒व्ँवै वाजोऽन्न॑मे॒वाव॑ [31]  
रु॒न्द्धे॒

### मन्त्रः
अग्ने॑ सहस्रा॒ख्ष + इत्या॑ह ।  
सा॒ह॒स्र प्र॒जाप॑तिः ।  
प्र॒जाप॑ते॒राप्त्यै᳚ ।  
तस्मै॑ ते विधेम॒ वाजा॑य॒ स्वाहा᳚ + इत्या॑ह ।  
अन्न॒व्ँ वै वाजः॑ ।  
अन्न॑मे॒वाव॑ रुन्धे ।[31]  

#### टीका
4अथ अग्ने सहस्राक्षेति तत्रैव याज्या ॥ साहस्र इति । सहस्रपरिमाणः सहस्रप्राप्तिहेतुर्वा । प्रजानां पाता अग्निः प्रजापतिः । तस्मात्सहस्रान्वयादियं याज्या तादृशस्याग्नेः प्राप्त्यै भवति । 'शतमानविंशतिक' इत्यण् ॥


### संयुक्तमन्त्रः
द॒ध्न पू॒र्णामौदु॑म्बरीꣳ स्वयमातृ॒ण्णाया᳚ञ्जुहो॒त्यूर्ग्वै दध्यूर्गु॑दु॒म्बरो॒ऽसौ स्व॑यमातृ॒ण्णाऽमुष्या॑मे॒वोर्ज॑न्दधाति॒ तस्मा॑द॒मुतो॒ऽर्वाची॒मूर्ज॒मुप॑ जीवामस्


### मन्त्रः
द॒ध्न पू॒र्णामौदु॑म्बरीꣳ स्वयमातृ॒ण्णाया᳚ञ् जुहोति ।  
ऊर्ग्वै दधि॑ ।  
ऊर्गु॑दु॒म्बरः॑ ।  
अ॒सौ स्व॑यमातृ॒ण्णा ।  
अ॒मुष्या॑म् ए॒वोर्ज॑न् दधाति ।  
तस्मा॑द् अ॒मुतो॒ ऽर्वाची॒म् ऊर्ज॒मुप॑ जीवामः ।  

#### टीका
5दध्न इति ॥ 'पूरणगुण' इति समासप्रतिषेधात् पूरणार्थैर्योगे षष्ठी ज्ञापिता । औदुम्बरीस्थं दध्यभेदेनोच्यते । ऊर्क् रसः असौ द्यौः । अमुत इति । अमुतो द्युलोकादर्वाचीमधः पतन्तीं वृष्टिमुपाश्रित्य जीवामः ॥


### संयुक्तमन्त्रः
ति॒सृभि॑स्सादयति त्रि॒वृद्वा अ॒ग्निर्यावा॑ने॒वाग्निस्तम्प्र॑ति॒ष्ठाङ्ग॑मयति॒ प्रेद्धो॑ अग्ने दीदिहि पु॒रो न॒ इत्य्

### मन्त्रः
ति॒सृभि॑स् सादयति ।  
त्रि॒वृद् वा अ॒ग्निः ।  
यावा॑न् ए॒वाग्निस् तम् प्र॑ति॒ष्ठाङ् ग॑मयति ।  
प्रेद्धो॑ अग्ने दीदिहि पु॒रो न॒ इति॑ ।  

#### टीका
6तिसृभिरित्यादि ॥ 'सुपर्णोसि' इत्यादिभिः तिसृभिस्स्वयमातृण्णामध्यस्थमग्निं प्रतिष्ठापयति । त्रिवृदित्यादि । गतम् ॥


### संयुक्तमन्त्रः
औदुम्ब॑री॒मा द॑धात्ये॒षा वै सू॒र्मी कर्ण॑कावत्ये॒तया॑ ह स्म [32]  
वै दे॒वा असु॑राणाꣳ शतत॒र्हाꣳस्तृꣳ॑हन्ति॒ यदे॒तया॑ स॒मिध॑मा॒दधा॑ति॒ वज्र॑मे॒वैतच्छ॑त॒घ्नीय्ँयज॑मानो॒ भ्रातृ॑व्याय॒ प्र ह॑रति॒ स्तृत्या॒ अछ॑म्बट्कारव्ँ वि॒धेम॑ ते पर॒मे जन्म॑न्नग्न॒ इति॒ वैक॑ङ्कती॒मा द॑धाति॒ भा ए॒वाव॑ रुन्द्धे॒ ताꣳ स॑वि॒तुर्वरे᳚ण्यस्य चि॒त्रामिति॑ शमी॒मयी॒ꣳ॒ शान्त्या॑ अ॒ग्निर्वा॑ ह॒ वा अ॑ग्नि॒चित॑न्दु॒हे᳚ऽग्नि॒चिद्वा॒ग्निन्दु॑हे॒ ताम् [33]  
स॒वि॒तुर्वरे᳚ण्यस्य चि॒त्रामित्या॑ह

### मन्त्रः
औदुम्ब॑री॒मा द॑धाति ।  
ए॒षा वै सू॒र्मी कर्ण॑कावती ।  
ए॒तया॑ ह स्म॒  वै दे॒वा असु॑राणाꣳ शतत॒र्हाꣳस्तृꣳ॑हन्ति ।[32]  

यदे॒तया॑ स॒मिध॑मा॒दधा॑ति॒ , वज्र॑म् ए॒वैतच् छ॑त॒घ्नीय्ँ यज॑मानो॒ भ्रातृ॑व्याय॒ प्र ह॑रति ।  स्तृत्यै᳚ ।  
अछ॑म्बट्कारम् ।  
वि॒धेम॑ ते पर॒मे जन्म॑न्नग्न॒ इति॒ वैक॑ङ्कती॒मा द॑धाति ।  
भा ए॒वाव॑ रुन्धे ।  
ताꣳ स॑वि॒तुर्वरे᳚ण्यस्य चि॒त्रामिति॑ शमी॒मयी॒ꣳ॒ शान्त्यै᳚ ।  
अ॒ग्निर् वा॑ ह॒ वा अ॑ग्नि॒चित॑न् दु॒हे᳚ऽग्नि॒चिद् वा॒ऽग्निन् दु॑हे ।  
ताꣳ स॒वि॒तुर्वरे᳚ण्यस्य चि॒त्राम् इत्या॑ह ।[33]  

#### टीका
7औदुम्बरीमिति ॥ तस्मिन्नग्नौ अन्नमुदुम्बरीं समिधमादधाति । एषा वा इत्यादि । उपमानपदमिदं यादृशमग्निचिल्लभते । यद्वा - अग्निचित् अग्निं दुग्धे अग्निसकाशात्सर्वाण्यभिमतानि लभते । दुह प्रपूरणे, प्रपूरणं रेचनम् । तत्राग्निना दुह्यमानः अग्निचित् अग्निचिता दुह्यमानो हि स्वमहिम्नाऽऽरोपितः पुनःपुनराप्यायत इति विशेषः । 'लोपस्त आत्मनेपदेषु' इति तलोपः । 'च वायोगे प्रथमा' इति प्रथमा तिङ्विभक्तिर्न निहन्यते ॥


### संयुक्तमन्त्रः
ए॒ष वा अ॒ग्नेर्दोह॒स्तम॑स्य॒ कण्व॑ ए॒व श्रा॑य॒सो॑ऽवे॒त्तेन॑ ह स्मैन॒ꣳ॒ स दु॑हे॒ यदे॒तया॑ स॒मिध॑मा॒दधा᳚त्यग्नि॒चिदे॒व तद॒ग्निन्दु॑हे

### मन्त्रः
ए॒ष वा अ॒ग्नेर्दोहः॑ ।  
तम॑स्य॒ कण्व॑ ए॒व श्रा॑य॒सो॑ऽवेत् ।  
तेन॑ ह स्मैन॒ꣳ॒ स दु॑हे ।  
यदे॒तया॑ स॒मिध॑मा॒दधा॑ति + अ॒ग्नि॒चिदे॒व तद॒ग्निन् दु॑हे ।  

#### टीका
8एष वा इति ॥ एष मन्त्रोऽग्नेः । अस्येते कर्मणि षष्ठी । तमिममग्नेर्दोहमन्त्रं कण्वः श्रयसः पुत्रोऽवेत् । कथमवगम्यते सोऽवेदित्यत्राह - स खलु कण्वः एनमग्निं तेनानेन मन्त्रेण दुहे दुग्धे । पूर्ववल्ल्यब्लोपश्च । यदेतयेत्यादि । गतम् ॥


### संयुक्तमन्त्रः
स॒प्त ते॑ अग्ने स॒मिध॑स्स॒प्त जि॒ह्वा इत्या॑ह स॒प्तैवास्य॒ साप्ता॑नि प्रीणाति पू॒र्णया॑ जुहोति पू॒र्ण इ॑व॒ हि प्र॒जाप॑ति प्र॒जाप॑तेः [34]  
आप्त्यै॒ न्यू॑नया जुहोति॒ न्यू॑ना॒द्धि प्र॒जाप॑ति प्र॒जा असृ॑जत प्र॒जाना॒ꣳ॒ सृष्ट्या॑

### मन्त्रः
स॒प्त ते॑ अग्ने स॒मिध॑स् स॒प्त जि॒ह्वा इत्या॑ह ।  
स॒प्तैवास्य॒ साप्ता॑नि प्रीणाति ।  
पू॒र्णया॑ जुहोति ।  
पू॒र्ण इ॑व॒ हि प्र॒जाप॑तिः ।  
प्र॒जाप॑ते॒राप्त्यै᳚ ।[34]  
न्यू॑नया जुहोति ।  
न्यू॑ना॒द्धि प्र॒जाप॑ति प्र॒जा असृ॑जत ।  
प्र॒जाना॒ꣳ॒ सृष्ट्यै᳚ ।   

#### टीका
9सप्त ते अग्न इति ॥ आज्यस्य पूर्णां स्रुचं जुहोति । सप्तैवेति । सप्त प्रमाणानि सप्त भवन्त्यग्नेः समिदादि, तानि प्रीणाति अनेन मन्त्रेण होमात्तत्र समिन्धनहेतवः सप्त मरुतः सप्त छन्दांसि वा जिह्वाजा ऋषयः प्रीयमाणाः । प्रियाणि धामानि आहवनीयादीनि धिष्ण्यनामानि वासस्थानानि । होत्रादयो वषट्कर्तारो होत्राः सप्त । यागविधा अग्निष्टोमादयः सप्त संस्था यान्यग्न्युत्पत्तिस्थानानि भूरादीनि । सप्तशब्द उत्सादिर्द्रष्टव्यः । 'सप्तनोऽञ् छन्दसि' इति अञो विधिः । पूर्णयेति । व्याख्यातम् । वर्णकृतपूर्णत्वन्यूनत्वाश्रयणेन । इह तु तदभावात् स्वर्गविषयं द्रष्टव्यम् ॥


### संयुक्तमन्त्रः
अ॒ग्निर्दे॒वेभ्यो॒ निला॑यत॒ स दिशोऽनु॒ प्रावि॑श॒ज्जुह्व॒न्मन॑सा॒ दिशो᳚ ध्यायेद्दि॒ग्भ्य ए॒वैन॒मव॑ रुन्द्धे

### मन्त्रः
अ॒ग्निर् दे॒वेभ्यो॒ निला॑यत ।  
स दिशोऽनु॒ प्रावि॑शत् ।  
जु॒ह्व॒न्मन॑सा॒ दिशो᳚ ध्यायेत् ।  
दि॒ग्भ्य ए॒वैन॒मव॑ रुन्धे ।  

#### टीका
10अग्निर्देवेभ्य इत्यादि ॥ निलायत निरगच्छत् । 'उपसर्गस्यायतौ' इति लत्वम् । जुह्वदिति । दध्नः पूर्णामौदुम्बरिं पूर्णामाज्यस्य पूर्णां स्रुचं द्वितीयामेवेति केचित् ॥


### संयुक्तमन्त्रः
द॒ध्ना पु॒रस्ता᳚ज्जुहो॒त्याज्ये॑नो॒परि॑ष्टा॒त्तेज॑श्चै॒वास्मा॑ इन्द्रि॒यञ्च॑ स॒मीची॑ दधाति॒

### मन्त्रः
द॒ध्ना पु॒रस्ता᳚ज् जुहो॒त्याज्ये॑नो॒परि॑ष्टात् ।  
तेज॑श्चै॒वास्मा॑ इन्द्रि॒यञ् च॑ स॒मीची॑ दधाति ।  

#### टीका
11दध्नेत्यादि ॥ एवमुक्तेन प्रकारेण अग्निनिधानात् पूर्वं दध्ना जुहोति इष्ट्वाऽऽज्येन समीची इति सम्मुखे तस्य स्थापयति । 'चौ' इति पूर्वपदस्य दीर्घत्वम्, अन्तोदात्तत्वं च ॥


### संयुक्तमन्त्रः
द्वाद॑शकपालो वैश्वान॒रो भ॑वति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रो᳚ऽग्निर्वै᳚श्वान॒रस्सा॒ख्षात् [35]  
ए॒व वै᳚श्वान॒रमव॑ रुन्द्धे॒

### मन्त्रः
द्वाद॑शकपालो वैश्वान॒रो भ॑वति ।  
द्वाद॑श॒ मासा᳚स् सव्ँवथ्स॒रः ।  
स॑व्ँवथ्स॒रो᳚ऽग्निर् वै᳚श्वान॒रः ।  
सा॒ख्षाद् ए॒व वै᳚श्वान॒रमव॑ रुन्धे ।[35]  

#### टीका
12द्वादशकपाल इत्यादि ॥ गतम् ॥
+++(सम्पादकटिप्पणिः - विस्तृतव्याख्यानमन्यत्र मृग्यम् ।)+++


### संयुक्तमन्त्रः
यत्प्र॑याजानूया॒जान्कु॒र्याद्विक॑स्ति॒स्सा य॒ज्ञस्य॑ दर्विहो॒मङ्क॑रोति य॒ज्ञस्य॒ प्रति॑ष्ठित्यै

### मन्त्रः
यत् प्र॑याजानूया॒जान् कु॒र्याद् विक॑स्ति॒स् सा य॒ज्ञस्य॑ ।  
द॒र्वि॒हो॒मङ्क॑रोति य॒ज्ञस्य॒ प्रति॑ष्ठित्यै ।  

#### टीका
13यदित्यादि ॥ वैश्वानरस्य प्रयाजानुयाजान् कुर्यात् सा विकस्तिः विनाशस्स्यात् यज्ञस्य क्रतोः । तस्माद्दर्विहोमं करोति प्रयाजादिराश्रावणं च यत्र नास्ति स दर्विहोमः । इह तु 'उच्चैर्वैश्वानरस्याश्रावयति' इति वक्ष्यमाणत्वात् प्रयाजाद्यभावमात्रेण दर्विहोमत्वम् ॥



### संयुक्तमन्त्रः
रा॒ष्ट्रव्ँवै वै᳚श्वान॒रो विण्म॒रुतो वैश्वान॒रꣳ हु॒त्वा मा॑रु॒ताञ्जु॑होति रा॒ष्ट्र ए॒व विश॒मनु॑ बध्नात्य्

### मन्त्रः
रा॒ष्ट्रव्ँ वै वै᳚श्वान॒रो विण्म॒रुतः॑ ।  
वै॒श्वा॒न॒रꣳ हु॒त्वा मा॑रु॒ताञ् जु॑होति ।  
रा॒ष्ट्र ए॒व विश॒मनु॑ बध्नाति ।  

#### टीका
14राष्ट्रं वा इति ॥ वैश्वानरस्याग्नेः सर्वत्रान्तर्बहिश्च भावात् जनसमुदायात्मनां राष्ट्राणां तादर्थ्यात्ताच्छब्द्यम् । विण्मरुत इति । विशः कुटुम्ब्यः प्रजा जातावेकवचनम् । तत्स्थानीया मरुतः राष्ट्रात्मनो वैश्वानरस्य उद्दीपकत्वात् । तस्माति वैश्वानरं हुत्वा मारुतान् सप्तकपालान् जुहोति । राष्ट्रे एव विशमनुबध्नाति । अनुक्रमेण स्थापयति ॥


### संयुक्तमन्त्रः
उ॒च्चैर्वै᳚श्वान॒रस्या श्रा॑वयत्युपा॒ꣳ॒शु मा॑रु॒ताञ्जु॑होति॒ तस्मा᳚द्रा॒ष्ट्रव्ँविश॒मति॑ वदति

### मन्त्रः
उ॒च्चैर् वै᳚श्वान॒रस्या श्रा॑वयत्युपा॒ꣳ॒शु मा॑रु॒ताञ् जु॑होति ।  
तस्मा᳚द् रा॒ष्ट्रव्ँ विश॒मति॑ वदति ।  

#### टीका
15उच्चैरित्यादि ॥ वैश्वानरस्य उच्चैस्त्वान्वयात् तदात्मकं राष्ट्रमुच्चैर्भावेन वर्तमानं मारुतानां नीचैस्त्वान्वयेन नीचैस्त्वेन वर्तमाना मरुदात्मिका प्रर्कृतिरतिवदति प्रभुत्वेनावभम् ? ॥


### संयुक्तमन्त्रः
मारु॒ता भ॑वन्ति म॒रुतो॒ वै दे॒वाना॒व्ँविशो॑ देववि॒शेनै॒वास्मै॑ मनुष्यवि॒शमव॑ रुन्द्धे

### मन्त्रः
मा॒रु॒ता भ॑वन्ति ।  
म॒रुतो॒ वै दे॒वाना॒व्ँ विशः॑ ।  
दे॒व॒वि॒शेनै॒वास्मै॑ मनुष्यवि॒शमव॑ रुन्धे ।  

#### टीका
16मारुता इत्यादि ॥ गतम् । देवविशेनेति । अमुमिति । योगविभागादच् समासान्तः ॥


### संयुक्तमन्त्रः
स॒प्त भ॑वन्ति स॒प्तग॑णा॒ वै म॒रुतो॑ गण॒श ए॒व विश॒मव॑ रुन्द्धे

### मन्त्रः
स॒प्त भ॑वन्ति ।  
स॒प्तग॑णा॒ वै म॒रुतः॑ ।  
ग॒ण॒श ए॒व विश॒मव॑ रुन्धे ।  

#### टीका
17सप्त इत्यादि ॥ गतम् । गणश इति । 'बहुगणवतुडति सङ्ख्या' इति सङ्ख्यात्वात् 'सङ्ख्यैकवचनाच्च' इति शस् ॥


### संयुक्तमन्त्रः
ग॒णेन॑ ग॒णम॑नु॒द्रुत्य॑ जुहोति॒ विश॑मे॒वास्मा॒ अनु॑वर्त्मानङ्करोति ॥ [36]  

### मन्त्रः
ग॒णेन॑ ग॒णम॑नु॒द्रुत्य॑ जुहोति ।  
विश॑मे॒वास्मा॒ अनु॑वर्त्मानङ्करोति ॥ [36]  

#### टीका
18गणेनेति ॥ अत्र सप्तकः सप्तमरुद्गणा मन्त्राः 'ईर्दृङ्च' इत्यादयः चत्वारः । ततः आरण्येऽनुवाक्ये द्वौ गणौ 'धुनिश्च' इत्याद्यौ । राजसूयिका 'उग्रष्च धुनिश्च' इत्याद्यौ । द्वितीय अग्निश्चित्यः 'सृतया' इत्यादिसप्तमो गणश्शाखान्तरीयः । 'ईदृक्षास एतादृक्षासः' इत्यादिरान्तादनुवाकस्य प्रतिगणमनुषज्यते । तत्र गणेन जुहोति याज्यास्थानीयेन गणमनुद्रुत्य पूर्वस्य गणस्य वा याज्यतामुत्तरस्य पुरोनुवाक्यतां वा कृत्वेत्यर्थः । केचिदाहुः - 'ईदृङ्च' इत्याद्याश्चत्वारो गणाः । 'ईदृक्षासः' इत्यादिजगत्या द्वावर्धर्चौ । आरण्योऽनुवाक्यो गणचतुर्थ इति । अन्ये तु ब्रुवते - तेषामारण्योऽनुवाक्यश्चतुर्थश्शाखान्तरीयस्तु षष्ठः । जगत्या वा प्रथमर्चं सप्तमं शिष्टं सर्वेष्वनुषज्यत इति । अनुवर्त्मानमिति । राष्ट्रविधेयतामित्यर्थः ॥

इति पञ्चमे चतुर्थे सप्तमोनुवाकः ॥  


## अनुवाकः ८


### संयुक्तमन्त्रः
वसो॒र्धारा᳚ञ्जुहोति॒ वसो᳚र्मे॒ धारा॑स॒दिति॒ वा ए॒षा हू॑यते घृ॒तस्य॒ वा ए॑नमे॒षा धारा॒मुष्मि॑ल्ँलो॒के पिन्व॑मा॒नोप॑ तिष्ठत॒

### मन्त्रः
वसो॒र्धारा᳚ञ् जुहोति ।  
वसो᳚र्मे॒ धारा॑स॒दिति॒ वा ए॒षा हू॑यते ।  
घृ॒तस्य॒ वा ए॑नमे॒षा धारा॒मुष्मि॑ल्ँ लो॒के पिन्व॑मा॒नोप॑ तिष्ठते ।  

#### टीका
1वसोर्धारां जुहोतीति ॥ संज्ञैषा अविच्छिन्नस्यान्त्याहुतिविशेषस्य । निर्वचनं च करोति - वसोः धनस्य धारा मे असत् अस्तु इति अनेन कामेन एषा हूयते । तस्मादन्नादिवरिष्ठधनधाराहेतुत्वाच्च वसोर्धारेत्युच्यते इति । अस्तेर्लेटि 'लेटोडाटौ' इत्यडागमः । घृतस्येत्यादि । गतम् । पिन्वमाना सिञ्चति । पिवि, सेचने । एनं यजमानमुपतिष्ठते ॥


### संयुक्तमन्त्रः
आज्ये॑न जुहोति॒ तेजो॒ वा आज्य॒न्तेजो॒ वसो॒र्धारा॒ तेज॑सै॒वास्मै॒ तेजोऽव॑ रु॒न्द्धे

### मन्त्रः
आज्ये॑न जुहोति ।  
तेजो॒ वा आज्य॒न् तेजो॒ वसो॒र्धारा᳚ ।  
तेज॑सै॒वास्मै॒ तेजोऽव॑ रुन्धे ।  

#### टीका
2आज्येनेत्यादि ॥ तेजोहेतुत्वादाज्यवत् वसोर्धारायास्ताच्छब्द्यम् ॥


### संयुक्तमन्त्रः
ऽथो॒ कामा॒ वै वसो॒र्धारा॒ कामा॑ने॒वाव॑ रुन्द्धे॒

### मन्त्रः
अथो॒ कामा॒ वै वसो॒र्धारा᳚ ।  
कामा॑ने॒वाव॑ रुन्धे ।  

#### टीका
3कामा इति ॥ काम्यन्त इति कामाः विषयाः । तद्धेतुत्वात्ताच्छब्द्यम् ॥


### संयुक्तमन्त्रः
यङ्का॒मये॑त प्रा॒णान॑स्या॒न्नाद्य॒व्ँवि [37]  
छि॒न्द्या॒मिति॑ वि॒ग्राह॒न्तस्य॑ जुहुयात्प्रा॒णाने॒वास्या॒न्नाद्य॒व्ँविच्छि॑नत्ति॒ यङ्का॒मये॑त प्रा॒णान॑स्या॒न्नाद्य॒ꣳ॒ सन्त॑नुया॒मिति॒ सन्त॑ता॒न्तस्य॑ जुहुयात्प्रा॒णाने॒वास्या॒न्नाद्य॒ꣳ॒ सन्त॑नोति॒

### मन्त्रः
यङ्का॒मये॑त  
"प्रा॒णान॑स्या॒न्नाद्य॒व्ँ वि छि॑न्द्याम्" +इति॑  वि॒ग्राह॒न् तस्य॑ जुहुयात् । [37]  
प्रा॒णाने॒वास्या॒न्नाद्य॒व्ँ विच्छि॑नत्ति ।  
यङ्का॒मये॑त   
"प्रा॒णान॑स्या॒न्नाद्य॒ꣳ॒ सन्त॑नुया॒म्" इति॒ सन्त॑ता॒न् तस्य॑ जुहुयात् ।  
प्रा॒णाने॒वास्या॒न्नाद्य॒ꣳ॒ सन्त॑नोति ।  

#### टीका
4यमित्यादि ॥ यं यजमानमध्वर्युः कामयेत प्राणांश्चान्नाद्यं च विच्छिन्द्यामिति तस्य विग्राहं विगृह्य विच्छिद्य जुहुयात् । आभीक्ष्ण्ये णमुल् । मन्त्रस्य धाराया विच्छेदं कुर्यात् । सन्ततिरविच्छेदः ॥


### संयुक्तमन्त्रः
द्वाद॑श द्वाद॒शानि॑ जुहोति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रेणै॒वास्मा॒ अन्न॒मव॑ रु॒न्द्धेऽन्न॑ञ्च॒ मेऽख्षु॑च्च म॒ इत्या॑है॒तद्वै [38]  
अन्न॑स्य रू॒पꣳ रू॒पेणै॒वान्न॒मव॑ रुन्द्धे॒ऽग्निश्च॑ म॒ आप॑श्च म॒ इत्या॑ह

### मन्त्रः
द्वाद॑श द्वाद॒शानि॑ जुहोति ।  
द्वाद॑श॒ मासा᳚स् सव्ँवथ्स॒रः ।  
स॒व्ँव॒थ्स॒रेणै॒वास्मा॒ अन्न॒मव॑ रुन्धे ।  
अन्न॑ञ् च॒ मेऽख्षु॑च् च म॒ इत्या॑ह ।  
ए॒तद् वा  अन्न॑स्य रू॒पम् ।[38]   
रू॒पेणै॒वान्न॒मव॑ रुन्धे ।  
अग्निश्च॑ म॒ आप॑श्च म॒ इत्या॑ह ।  

#### टीका
5द्वादशेति ॥ द्वादशप्रमाणानि सङ्घातरूपाणि द्वादशानि । छान्दसो यः । तेषां मध्ये वक्ष्यमाणानि द्वादशानीति । प्रशस्ततराणि दर्शयितुं तान्येकैकश उपादाय स्तौति - 'अन्नं च मेऽक्षुच्च मे' इत्यादिना 'वाजश्च प्रसवश्च द्वादशं जुहोति' इत्यन्तेन । न्यूनत्वेन आवृत्त्या पूरयितव्यानि, आधिक्ये समविभक्तानि । तत्र स्तुतिसमर्थानि विशिष्टानि अवयवपदान्युपादीयन्ते । यद्वा - आदौ चतुश्चत्वारिंशदधिकशतसङ्ख्यानां त्रयाणां च द्वादशानां मन्त्राणां स्तुतिः । 'अन्नं च मे' इत्यादिरवयवस्तुतिरिति ॥


### संयुक्तमन्त्रः
ए॒षा वा अन्न॑स्य॒ योनि॒स्सयो᳚न्ये॒वान्न॒मव॑ रुन्द्धे

### मन्त्रः
ए॒षा वा अन्न॑स्य॒ योनिः॑ ।  
सयो᳚न्ये॒वान्न॒मव॑ रुन्धे ।  

#### टीका
6योनिः कारणम् ॥


### संयुक्तमन्त्रः
ऽर्धे॒न्द्राणि॑ जुहोति दे॒वता॑ ए॒वाव॑ रुन्द्धे॒ यथ्सर्वे॑षाम॒र्धमिन्द्र॒ प्रति॒ तस्मा॒दिन्द्रो॑ दे॒वता॑नाम्भूयिष्ठ॒भाक्त॑म॒ इन्द्र॒मुत्त॑रमाहेन्द्रि॒यमे॒वास्मि॑न्नु॒परि॑ष्टाद्दधाति

### मन्त्रः
अ॒र्धे॒न्द्राणि॑ जुहोति ।  
दे॒वता॑ ए॒वाव॑ रुन्धे ।  
यथ्सर्वे॑षाम॒र्धमिन्द्र॒ प्रति॒ तस्मा॒दिन्द्रो॑ दे॒वता॑नाम् भूयिष्ठ॒भाक्त॑मः ।  
इन्द्र॒मुत्त॑रमाह ।  
इ॒न्द्रि॒यमे॒वास्मि॑न्न् उ॒परि॑ष्टाद् दधाति ।  

#### टीका
7अर्धेन्द्राणि अर्धमिन्द्रो येषां तानि 'अग्निश्च म इन्द्रश्च मे' इत्यादीनि । यत्सर्वेषां देवानां अग्न्यादीनां तत्प्रति इन्द्रो वर्तते प्रतिनिधिर्भवति । यद्वा - सर्वत्र सर्वेषामर्धं इन्द्रोऽर्हति, अर्धं सर्वे देवाः, सर्वेषां हविषामर्धं प्रति स्वामित्वेन इन्द्रो वर्तत इति । तस्मादत्र इन्द्रो देवानामर्धेन भूयिष्ठं भागं भजते । इन्द्रमुत्तरमिति । उद्गततरं अन्त्यम् ॥



### संयुक्तमन्त्रः
यज्ञायु॒धानि॑ जुहोति य॒ज्ञः [39]  
वै य॑ज्ञायु॒धानि॑ य॒ज्ञमे॒वाव॑ रु॒न्द्धेऽथो॑ ए॒तद्वै य॒ज्ञस्य॑ रू॒पꣳ रू॒पेणै॒व य॒ज्ञमव॑ रुन्द्धे

### मन्त्रः
य॒ज्ञा॒यु॒धानि॑ जुहोति ।  
य॒ज्ञो  वै य॑ज्ञायु॒धानि॑ । [39]  
य॒ज्ञमे॒वाव॑ रुन्धे ।  
अथो॑ ए॒तद् वै य॒ज्ञस्य॑ रू॒पम् ।  
रू॒पेणै॒व य॒ज्ञमव॑ रुन्धे ।  
"अ॒व॒भृ॒थश्च॑ मे स्वगाका॒रश्च॑ म॒" इत्या॑ह ।  

#### टीका
8यज्ञायुधानीत्यादि ॥ 'इध्मश्च मे' इत्यादीनि ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् ।  'इध्मश्च मे' इत्यादिमन्त्रः ४काण्डे ७प्रपाठके ८अनुवाके )+++



### संयुक्तमन्त्रः
ऽवभृ॒थश्च॑ मे स्वगाका॒रश्च॑ म॒ इत्या॑ह स्व॒गाकृ॑त्या अ॒ग्निश्च॑ मे घ॒र्मश्च॑ म॒ इत्या॑ह

### मन्त्रः
"अ॒व॒भृ॒थश्च॑ मे स्वगाका॒रश्च॑ म॒" इत्या॑ह ।  
स्व॒गाकृ॑त्यै ।  
अ॒ग्निश्च॑ मे घ॒र्मश्च॑ म॒ इत्या॑ह ।  

#### टीका
9स्वगाकृत्या इति ॥ यथास्वमात्मीयभागप्रतिलम्भनाय । छान्दसो डाचः 'ऊर्यादिच्वि' इति गतित्वात् 'तादौ च' इति गतेः प्रकृतिस्वरत्वम् ॥


### संयुक्तमन्त्रः
ए॒तद्वै ब्र॑ह्मवर्च॒सस्य॑ रू॒पꣳ रू॒पेणै॒व ब्र॑ह्मवर्च॒समव॑ रुन्द्ध॒ ऋक्च॑ मे॒ साम॑ च म॒ इत्या॑ह [40]  
ए॒तद्वै छन्द॑साꣳ रू॒पꣳ रू॒पेणै॒व छन्दा॒ꣳ॒स्यव॑ रुन्द्धे॒ गर्भा᳚श्च मे व॒थ्साश्च॑ म॒ इत्या॑है॒तद्वै प॑शू॒नाꣳ रू॒पꣳ रू॒पेणै॒व प॒शूनव॑ रुन्द्धे॒

### मन्त्रः
ए॒तद् वै ब्र॑ह्मवर्च॒सस्य॑ रू॒पम् ।  
रू॒पेणै॒व ब्र॑ह्मवर्च॒समव॑ रुन्धे ।  
"ऋक् च॑ मे॒ साम॑ च म॒" इत्या॑ह [40]  
ए॒तद् वै छन्द॑साꣳ रू॒पम् ।  
रू॒पेणै॒व छन्दा॒ꣳ॒स्यव॑ रुन्धे ।  
"गर्भा᳚श्च मे व॒थ्साश्च॑ म॒" इत्या॑ह ।  
ए॒तद् वै प॑शू॒नाꣳ रू॒पम् ।  
रू॒पेणै॒व प॒शूनव॑ रुन्धे ।  

#### टीका
10ब्रह्मवर्चसस्येति ॥ अग्न्यादीनां तत्साधनत्वात् ॥
+++(सम्पादकटिप्पणिः-  विस्तृतं व्याख्यानमन्यत्र मृग्यम् ।)+++


### संयुक्तमन्त्रः
कल्पा᳚ञ्जुहो॒त्यकॢ॑प्तस्य॒ कॢप्त्यै॑

### मन्त्रः
कल्पा᳚ञ् जुहोति ।  
अकॢ॑प्तस्य॒ कॢप्त्यै᳚ ।  

#### टीका
11कल्पानिति ॥ 'आयुर्यज्ञेन कल्पतां' इत्यादिद्वादश । अकॢप्तस्य असम्पन्नस्य सम्पत्त्यै भवति ॥


### संयुक्तमन्त्रः
युग्मदयु॒जे जु॑होति मिथुन॒त्वायो᳚त्त॒राव॑ती भवतो॒ऽभिक्रा᳚न्त्या॒ एका॑ च मे ति॒स्रश्च॑ म॒ इत्या॑ह देवछन्द॒सव्ँवा एका॑ च ति॒स्रश्च॑ [41]  
म॒नु॒ष्य॒छ॒न्द॒सञ्चत॑स्रश्चा॒ष्टौ च॑ देवछन्द॒सञ्चै॒व म॑नुष्यछन्द॒सञ्चाव॑ रुन्द्ध॒

### मन्त्रः
यु॒ग्म॒द॒यु॒जे जु॑होति ।  
मि॒थु॒न॒त्वाय॑ ।
उ॒त्त॒राव॑ती भवतः । अ॒भिक्रा᳚न्त्यै ।  
"एका॑ च मे ति॒स्रश्च॑ म॒" इत्या॑ह ।  
दे॒व॒छ॒न्द॒सव्ँ वा एका॑ च ति॒स्रश्च॑ । [41]  
म॒नु॒ष्य॒छ॒न्द॒सञ् चत॑स्रश्चा॒ष्टौ च॑ ।
दे॒व॒छ॒न्द॒सञ् चै॒व म॑नुष्यछन्द॒सञ् चाव॑ रुन्धे ।  

#### टीका
12युग्मदयुजे ॥ योगो युक् सदृशसंख्यान्वयारब्धत्वं तद्वती द्विचतुरादि । तद्रहिता अयुक् एकादि । युग्मच्च अयुक्चेति 'द्वन्द्वाच्चुदषहान्तात्' इति व्यत्ययेन इतरेतरयोगेऽपि अच् समासान्तः । मिथुनत्वायेति विधाद्वयलाभेन । उत्तरावती इति । उत्तरोत्तरसंख्यावत्यौ युग्मदयुजे भवतः 'एका च मे तित्रश्च मे' इति । उत्तरा 'चतस्रश्च मे अष्टौ च मे' इति चतुरुत्तरा, यस्मा एवं तस्मादभिक्रान्त्यै भवतो युग्मदयुजे । अभिक्रमणं उपरिगमनं स्वर्गप्राप्तिः, शत्रूणामाक्रमणं वा । केचिदाहूः - उत्तरावत्त्वं विधीयत इत्युत्तरसंख्यासहिताभ्यां कर्तव्य इति । यथा 'एका च मे तिस्रश्च मे स्वाहा चतस्रश्च मेऽष्टौ च मे स्वाहा' इति । देवछन्दसमिति देवानां प्रीतिहेतुः 'एका च मे तिस्रश्च मे' इत्येतावत्युत्तरा अयुक्सङ्ख्या, चतस्रश्च अष्टौ चेत्येवं चतुरुत्तरा युक्संख्या मनुष्याणां प्रीतिहेतुरिति । 'अनसन्तान्न पुंसकाच्छन्दसि' इति अच् समासान्तः ॥



### संयुक्तमन्त्रः
आ त्रय॑स्त्रिꣳशतो जुहोति॒ त्रय॑स्त्रिꣳश॒द्वै दे॒वता॑ दे॒वता॑ ए॒वाव॑ रुन्द्ध॒ आष्टाच॑त्वारिꣳशतो जुहोत्य॒ष्टाच॑त्वारिꣳशदख्षरा॒ जग॑ती॒ जाग॑ता प॒शवो॒ जग॑त्यै॒वास्मै॑ प॒शूनव॑ रुन्द्धे॒ वाज॑श्च प्रस॒वश्चेति॑

### मन्त्रः
आ त्रय॑स्त्रिꣳशतो जुहोति ।  
त्रय॑स्त्रिꣳश॒द्वै दे॒वताः᳚ ।  
दे॒वता॑ ए॒वाव॑ रुन्धे ।  
आऽष्टाच॑त्वारिꣳशतो जुहोति ।  
अ॒ष्टाच॑त्वारिꣳशदख्षरा॒ जग॑ती ।  
जाग॑ता प॒शवः॑ ।  
जग॑त्यै॒वास्मै॑ प॒शूनव॑ रुन्धे ।  
वाज॑श्च प्रस॒वश्चेति॑ ।  

#### टीका
13आ त्रयस्त्रिंशत इत्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् ।)+++


### संयुक्तमन्त्रः
द्वाद॒शञ्जु॑होति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒र ए॒व प्रति॑ तिष्ठति ॥ [42]  

### मन्त्रः
द्वा॒द॒शञ्जु॑होति ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒र ए॒व प्रति॑ तिष्ठति ॥ [42]  

#### टीका
14द्वादशं इति ॥ द्वादशकमित्येके । द्वादशप्रमाणं सङ्घातमित्येके ॥

इति पञ्चमे चतुर्थे अष्टमोनुवाकः ॥  


## अनुवाकः ९

### संयुक्तमन्त्रः
अ॒ग्निर्दे॒वेभ्योऽपा᳚क्रामद्भाग॒धेय॑मि॒च्छमा॑न॒स्तन्दे॒वा अ॑ब्रुव॒न्नुप॑ न॒ आ व॑र्तस्व ह॒व्यन्नो॑ व॒हेति॒ सो᳚ऽब्रवी॒द्वर॑व्ँवृणै॒ मह्य॑मे॒व वा॑जप्रस॒वीय॑ञ्जुहव॒न्निति॒ तस्मा॑द॒ग्नये॑ वाजप्रस॒वीय॑ञ्जुह्वति॒ यद्वा॑जप्रस॒वीय॑ञ्जु॒होत्य॒ग्निमे॒व तद्भा॑ग॒धेये॑न॒ सम॑र्धय॒त्यथो॑ अभिषे॒क ए॒वास्य॒ स

### मन्त्रः
अ॒ग्निर्दे॒वेभ्योऽपा᳚क्रामद्भाग॒धेय॑मि॒च्छमा॑नः ।  
तन्दे॒वा अ॑ब्रुव॒न्न् - उप॑ न॒ आ व॑र्तस्व ह॒व्यन्नो॑ व॒हेति॑ ।  
सो᳚ऽब्रवी॒द् - "वर॑व्ँ वृणै॒ मह्य॑मे॒व वा॑जप्रस॒वीय॑ञ्जुहवन्न्" + इति॑ ।  
तस्मा॑द॒ग्नये॑ वाजप्रस॒वीय॑ञ्जुह्वति ।  
यद्वा॑जप्रस॒वीय॑ञ्जु॒होत्य॒ग्निमे॒व तद्भा॑ग॒धेये॑न॒ सम॑र्धयति ।  
अथो॑ अभिषे॒क ए॒वास्य॒ सः ।  

#### टीका
1अग्निर्देवेभ्य इत्यादि ॥ भागधेयमसाधारणमिच्छन् देवेभ्योपागच्छत् । तमित्यादि । गतम् । वाजप्रसवीयमिति । 'वाञो नस्सप्त' इति सप्तभिस्सप्तभिः यत्क्रियते वाजोऽन्नं तस्य प्रसवः प्रसूतिरुत्पादनं तत्प्रयोजनेन होमः वाजप्रसवीयः । अनुप्रवचनादिलक्षणश्छः । चतुर्दशौषधिहोमस्य संज्ञा । जुहवन्निति । जुहुयुः । पञ्चमो लकारः । अथो अपि च अभिषेक एवास्याग्नेः स वाजप्रसवीयः देवानामादित्ये स्थापनात् । न केवल भागधेयसमृद्धिरेवास्यानेन भवति ॥


### संयुक्तमन्त्रः
च॑तुर्द॒शभि॑र्जुहोति स॒प्त ग्रा॒म्या ओष॑धयस्स॒प्त [43]  
आ॒र॒ण्या उ॒भयी॑षा॒मव॑रुद्ध्या॒

### मन्त्रः
च॒तु॒र्द॒शभि॑र्जुहोति ।  
स॒प्त ग्रा॒म्या ओष॑धयस्स॒प्तार॒ण्याः ।[43]   
उ॒भयी॑षा॒मव॑रुद्ध्यै ।  

#### टीका
2चतुर्दशभिरोषधीभिः । 'तृतीया च होश्छन्दसि' इति तृतीया । आहुतिश्च । सप्त ग्राम्या इति । उभयीषां होमादुभयीषां लाभः । तत्र ग्राम्याः - तिलमाषा व्रीहियवाः प्रियङ्गवोऽणवो गोधूमा इति । अथारण्याः - शामाकनीवारजर्तिलगवीधुका हाळका वास्याणवश्च ॥


### संयुक्तमन्त्रः
अन्न॑स्यान्नस्य जुहो॒त्यन्न॑स्यान्न॒स्याव॑रुद्ध्या॒

### मन्त्रः
अन्न॑स्यान्नस्य जुहोति ।  
अन्न॑स्यान्न॒स्याव॑रुद्ध्यै ।  

#### टीका
3अन्नस्यान्नस्येति ॥ पृथक् चतुर्दशान्नस्येति । 'अनुदात्तं च' इति द्वितीयस्यानुदात्तत्वम् ॥



### संयुक्तमन्त्रः
औदु॑म्बरेण स्रु॒वेण॑ जुहो॒त्यूर्ग्वा उ॑दु॒म्बर॒ ऊर्गन्न॑मू॒र्जैवास्मा॒ ऊर्ज॒मन्न॒मव॑ रुन्द्धे॒

### मन्त्रः
औदु॑म्बरेण स्रु॒वेण॑ जुहोति ।   
ऊर्ग्वा उ॑दु॒म्बर॒ , ऊर्गन्न᳚म् ।  
ऊ॒र्जैवास्मा॒ ऊर्ज॒मन्न॒मव॑ रुन्धे ।  

#### टीका
4औदुम्बरेणेत्यादि ॥ गतम् ॥
+++( सम्पादकटिप्पणिः - विस्तृतं व्याख्यानमन्यत्र मृग्यम् ।)+++


### संयुक्तमन्त्रः
ऽग्निर्वै दे॒वाना॑म॒भिषि॑क्तोऽग्नि॒चिन्म॑नु॒ष्या॑णा॒न्तस्मा॑दग्नि॒चिद्वर्ष॑ति॒ न धा॑वे॒दव॑रुद्ध॒॒ ह्य॑स्यान्न॒मन्न॑मिव॒ खलु॒ वै व॒र्षय्यँद्धावे॑द॒न्नाद्या᳚द्धावेदु॒पाव॑र्तेता॒न्नाद्य॑मे॒वाभि [44]  
उ॒पाव॑र्तते॒ नक्तो॒षासेति॑ कृ॒ष्णायै᳚ श्वे॒तव॑थ्सायै॒ पय॑सा जुहो॒त्य्

### मन्त्रः
अ॒ग्निर्वै दे॒वाना॑म॒भिषि॑क्तोऽग्नि॒चिन्म॑नु॒ष्या॑णाम् ।  
तस्मा॑दग्नि॒चिद्वर्ष॑ति॒ न धा॑वेत् ।  
अव॑रुद्ध॒॒ ह्य॑स्यान्न᳚म् ।  
अन्न॑मिव॒ खलु॒ वै व॒र्षम् ।  
यद्धावे॑द॒न्नाद्या᳚द्धावेत् ।  
उ॒पाव॑र्तेत ।  
अ॒न्नाद्य॑मे॒वाभ्यु॒पाव॑र्तते ।[44]  
नक्तो॒षासेति॑ कृ॒ष्णायै᳚ श्वे॒तव॑थ्सायै॒ पय॑सा जुहोति ।  

#### टीका
5अग्निर्वा इत्यादि ॥ गतम् । उक्तं हि 'अथो अभिषेक एवास्य' इति देवानामभिषिक्तः । तद्वदग्निचिन्मनुष्याणां मध्ये अभिषिक्तः । उक्तं च 'तस्मान्नासीनं यजमानमग्निमन्वारब्धं संपातैरभिषिञ्चति' इति । तस्मादित्यादि । वर्षति देवे अग्निचित् न धावेत् । परिगृह्य हेतुमाह - अस्य ह्यन्नमरुद्धं संपाताभिषेकेणैव लब्धत्वात् । तथाऽन्नं भवतु वर्षति मा यातव्यमित्यत आह - अन्नमिव खलु वै वर्षं अन्नकारणकारणत्वात् अन्नमेवेति भावः । तस्माद्यदि धावेत् अन्नादत एवोत्पत्तेः न वर्षाभिमुख्येन गच्छेत्, यथाऽभिमुखं वर्षमागच्छति ततो गच्छेत् । तथा कुर्वन्नन्नाद्यमेव आभिमुख्येनोपगच्छति ॥


### संयुक्तमन्त्रः
अह्नै॒वास्मै॒ रात्रि॒म्प्र दा॑पयति॒ रात्रि॒याह॑रहोरा॒त्रे ए॒वास्मै॒ प्रत्ते॒ काम॑म॒न्नाद्य॑न्दुहाते

### मन्त्रः
अह्नै॒वास्मै॒ रात्रि॒म्प्र दा॑पयति॒ रात्रि॒याहः॑ ।  
अ॒हो॒रा॒त्रे ए॒वास्मै॒ प्रत्ते॒ काम॑म॒न्नाद्य॑न् दुहाते ।  

#### टीका
6अह्नैवेति ॥ अह्ना वत्सस्थानीयेन रात्र्यात्मिकां गां प्रदापयति प्रस्नुतस्तनीं करोति । रात्र्या वत्सस्थानीयया अहरात्मिकां गां प्रदापयति । ततश्चाहोरात्रे प्रत्ते प्रस्नुतस्तने सर्वं काममन्नाद्यं दुहाते । 'हेमन्तशिशिरावहोरात्रे च' इति नपुंसकत्वम् । दातुमारब्धे प्रत्ते । आदिकर्मणि निष्ठा, 'अच उपसर्गात्तः' इति तादेशः ॥


### संयुक्तमन्त्रः
राष्ट्र॒भृतो॑ जुहोति रा॒ष्ट्रमे॒वाव॑ रुन्द्धे ष॒ड्भिर्जु॑होति॒ षड्वा ऋ॒तव॑ ऋ॒तुष्वे॒व प्रति॑ तिष्ठति॒

### मन्त्रः
रा॒ष्ट॒भृतो॑ जुहोति ।  
रा॒ष्ट्रमे॒वाव॑ रुन्धे ।  
ष॒ड्भिर्जु॑होति ।  
षड्वा ऋ॒तवः॑ ।  
ऋ॒तुष्वे॒व प्रति॑ तिष्ठति ।  

#### टीका
7राष्ट्रभृत इति ॥ 'ऋताषाट्' इत्याद्याः षड्भिःषड्भिः पर्यायैः द्वादश जुहोति ॥


### संयुक्तमन्त्रः
भुव॑नस्य पत॒ इति॑ रथमु॒खे पञ्चाहु॑तीर्जुहोति॒ वज्रो॒ वै रथो॒ वज्रे॑णै॒व दिशः॑ [45]  
अ॒भि ज॑यत्य्

### मन्त्रः
भुव॑नस्य पत॒ इति॑ रथमु॒खे पञ्चाहु॑तीर्जुहोति ।  
वज्रो॒ वै रथः॑ ।  
वज्रे॑णै॒व दिशो॒भि ज॑यति ।[45]  

#### टीका
8पञ्चेति ॥ 'भुवनस्य पते' इति पञ्चभिःपञ्चभिः पर्यायैः ॥


### संयुक्तमन्त्रः
अग्नि॒चितꣳ॑ ह॒ वा अ॒मुष्मि॑ल्ँलो॒के वातो॒ऽभि प॑वते वातना॒मानि॑ जुहोत्य॒भ्ये॑वैन॑म॒मुष्मि॑ल्ँलो॒के वात॑ पवते॒ त्रीणि॑ जुहोति॒ त्रय॑ इ॒मे लो॒का ए॒भ्य ए॒व लो॒केभ्यो॒ वात॒मव॑ रुन्द्धे समु॒द्रो॑ऽसि॒ नभ॑स्वा॒नित्या॑है॒तद्वै वात॑स्य रू॒पꣳ रू॒पेणै॒व वात॒मव॑ रुन्द्धे

### मन्त्रः
अ॒ग्नि॒चितꣳ॑ ह॒ वा अ॒मुष्मि॑ल्ँलो॒के वातो॒ऽभि प॑वते ।  
वा॒त॒ना॒मानि॑ जुहोति ।  
अ॒भ्ये॑वैन॑म॒मुष्मि॑ल्ँलो॒के वात॑ पवते ।  
त्रीणि॑ जुहोति ।  
त्रय॑ इ॒मे लो॒काः ।  
ए॒भ्य ए॒व लो॒केभ्यो॒ वात॒मव॑ रुन्धे ।  
स॒मु॒द्रो॑ऽसि॒ नभ॑स्वा॒नित्या॑ह ।  
ए॒तद्वै वात॑स्य रू॒पम् ।  रू॒पेणै॒व वात॒मव॑ रुन्धे ।  

#### टीका
9अग्निचितं हेत्यादि ॥ आभिमुख्येन आगत्य सुखयति वातः । वातनामानीति । 'समुद्रोसि नभस्वान्' इत्यादीनि । गतमन्यत् ॥



### संयुक्तमन्त्रः
ऽञ्ज॒लिना॑ जुहोति॒ न ह्ये॑तेषा॑म॒न्यथाहु॑तिरव॒कल्प॑ते ॥ [46]  

### मन्त्रः
अ॒ञ्ज॒लिना॑ जुहोति ।  
न ह्ये॑तेषा॑म॒न्यथाऽऽहु॑तिरव॒कल्प॑ते ॥ [46]  

#### टीका
10अञ्जलिनेति ॥ विधिः । न ही ति । अञ्जलिव्यतिरेकेण एतेषामाहुतिर्न सम्भवति । मन्त्रभेदेनाहुतिभेदमाश्रित्य एतेषामिति बहुवचनम् ॥

इति पञ्चमे चतुर्थे नवमोनुवाकः ॥  


## अनुवाकः १०


### संयुक्तमन्त्रः
सुव॒र्गाय॒ वै लो॒काय॑ देवर॒थो यु॑ज्यते यत्राकू॒ताय॑ मनुष्यर॒थ ए॒ष खलु॒ वै दे॑वर॒थो यद॒ग्निर॒ग्निय्ँयु॑नज्मि॒ शव॑सा घृ॒तेनेत्या॑ह यु॒नक्त्ये॒वैन॒ꣳ॒ स ए॑नय्ँयु॒क्तस्सु॑व॒र्गल्ँलो॒कम॒भि व॑हति॒

### मन्त्रः
सु॒व॒र्गाय॒ वै लो॒काय॑ देवर॒थो यु॑ज्यते यत्राकू॒ताय॑ मनुष्य॒थः ।  
ए॒ष खलु॒ वै दे॑वर॒थो यद॒ग्निर॒ग्निय्ँयु॑नज्मि॒ शव॑सा घृ॒तेनेत्या॑ह ।  
यु॒नक्त्ये॒वैन॒ꣳ॒ स ए॑नय्ँ यु॒क्तस्सु॑व॒र्गल्ँलो॒कम॒भि व॑हति ।  

#### टीका
1सुवर्गायेत्यादि ॥ अग्नियोगविधिः । स्वर्गायैव लोकाय देवरथो युज्यते । मनुष्यरथस्तु यत्राकूताय यत्रक्वचिदाकूताय अभिप्रेताय देशाय यत्राभिप्रेतं देशं गन्तुं युज्यते । उभयत्रापि 'क्रियार्थोपपदस्य' इति कर्मणि चतुर्थी । प्रसिद्ध एव मनुष्यरथः कः पुनरसौ देवरथ इत्याह - एष इति । देवानां रमयिता रथः इष्टप्राप्तिहेतुत्वात् 'अग्निं युनज्मि' इत्यादिभिः तिसृभिरेनमग्निं युनक्त्येव अभिभवनक्षममेव करोति ॥


### संयुक्तमन्त्रः
यथ्सर्वा॑भि प॒ञ्चभि॑र्यु॒ञ्ज्याद्यु॒क्तो᳚ऽस्या॒ग्नि प्रच्यु॑तस्स्या॒दप्र॑तिष्ठिता॒ आहु॑तय॒स्स्युरप्र॑तिष्ठिता॒स्स्तोमा॒ अप्र॑तिष्ठितान्यु॒क्थानि॑ ति॒सृभि॑ प्रातस्सव॒ने॑ऽभि मृ॑शति त्रि॒वृत् [47]  
वा अ॒ग्निर्यावा॑ने॒वाग्निस्तय्ँयु॑नक्ति॒ यथाऽन॑सि यु॒क्त आ॑धी॒यत॑ ए॒वमे॒व तत्प्रत्याहु॑तय॒स्तिष्ठ॑न्ति॒ प्रति॒ स्तोमा॒ प्रत्यु॒क्थानि॑

### मन्त्रः
यथ्सर्वा॑भि प॒ञ्चभि॑र्यु॒ञ्ज्याद्यु॒क्तो᳚ऽस्या॒ग्नि प्रच्यु॑तस्स्यात् ।  

अप्र॑तिष्ठिता॒ आहु॑तय॒स्स्युरप्र॑तिष्ठिता॒स् स्तोमा॒ , अप्र॑तिष्ठितान्यु॒क्थानि॑ ।  
ति॒सृभि॑ प्रातस्सव॒ने॑ऽभि मृ॑शति ।  

त्रि॒वृद्  वा अ॒ग्निर्यावा॑ने॒वाग्निस्तय्ँ यु॑नक्ति । [47]  

यथाऽन॑सि यु॒क्त आ॑धी॒यत॑ , ए॒वमे॒व तत्प्रत्याहु॑तय॒स्तिष्ठ॑न्ति॒ , प्रति॒ स्तोमा॒  प्रत्यु॒क्थानि॑ ।

#### टीका
2यदित्यादि ॥ सर्वाभिः पञ्चभिरपि ऋग्भिर्युञ्ज्यात् युगपदेव प्रातस्सवने तदाऽस्य युक्तो गमनयोग्यो जातस्तदानीमेव प्रच्युतस्स्यात् गन्तव्यं प्रतिगच्छेत् । तस्मिन्गते अग्न्यभावात् अप्रतिष्ठिता अप्रतिष्ठाने आहुतयस्य्युः स्तोमा उक्थानि च । तस्मात् पुरस्तात् प्रातरनुवाकात्तिसृभिः आद्याभिरभिमृशन् अग्निं युनक्ति । त्रित्वान्वयात्त्रिवृदग्निः सर्वोपि युक्तो भवति । ततश्च यथाऽनसि शकटे युक्ते गमनयोग्ये कृते आधीयते वोढव्यं द्रव्यजातमेवमेवैतत् । तस्मिन् अप्रच्युते आहुत्यादयः प्रतितिष्ठन्ति द्वाभ्यां युक्तत्वात् न सहसा प्रच्युत इति भावः । उभयत्रापि 'चादिलोपे विभाषा' इति प्रथमा तिङ्विभक्तिर्न निहन्यते ॥


### संयुक्तमन्त्रः
यज्ञाय॒ज्ञिय॑स्य स्तो॒त्रे द्वाभ्या॑म॒भि मृ॑शत्ये॒तावा॒न्वै य॒ज्ञो यावा॑नग्निष्टो॒मो भू॒मा त्वा अ॒स्यात॑ ऊ॒र्ध्व क्रि॑यते॒ यावा॑ने॒व य॒ज्ञस्तम॑न्त॒तो᳚ऽन्वारो॑हति॒ द्वाभ्या॒म्प्रति॑ष्ठित्या॒ एक॒याप्र॑स्तुत॒म्भव॒त्यथ॑ [48]  
अ॒भि मृ॑श॒त्युपै॑न॒मुत्त॑रो य॒ज्ञो न॑म॒त्यथो॒ सन्त॑त्यै॒

### मन्त्रः
य॒ज्ञा॒य॒ज्ञिय॑स्य स्तो॒त्रे द्वाभ्या॑म॒भि मृ॑शति ।  
ए॒तावा॒न्वै य॒ज्ञो यावा॑नग्निष्टो॒मः ।  
भू॒मा त्वा अ॒स्यात॑ ऊ॒र्ध्व क्रि॑यते ।  
यावा॑ने॒व य॒ज्ञस्तम॑न्त॒तो᳚ऽन्वारो॑हति॒ , द्वाभ्या॒म्प्रति॑ष्ठित्यै ।  
एक॒याऽप्र॑स्तुत॒म्भव॒त्यथा॒भि मृ॑शति ।[48]  
उपै॑न॒मुत्त॑रो य॒ज्ञो न॑म॒त्यथो॒ सन्त॑त्यै ।  

#### टीका
3कस्तर्हि ताभ्यामुपयोग इत्याह - यज्ञायज्ञियस्य यज्ञायज्ञशब्दोऽस्मिन् अस्तीति 'मतौ छस्सूक्तसाम्नोः' इति छः । यज्ञायज्ञियमग्निष्टोमसाम येनाग्निष्टोमः संतिष्ठते 'यज्ञायज्ञिय' इत्येतद्योनिकम् । तत्र स्तोत्रकाले द्वाभ्यां शिष्टाभ्यां अन्तरभिमृशति । एतावानित्यादि । अग्निष्टोम एव सर्वोपि यज्ञः नैतद्व्यतिरेकेण यज्ञोऽन्योऽस्ति । ननु उक्थ्यादयोऽन्ये यज्ञाः सन्तीत्यत आह - भूमा त्वेति । अस्यैव भूमा वृद्धिः सोत ऊर्ध्वमुक्थ्यादि क्रियते, न तु यज्ञान्तरम् । तस्मात्सर्वं ततोऽन्वारोहति यावत् । पूर्ववन्निघाताभावः । अथास्मिन्काले द्वाभ्यामभिमृशति तत उत्तरो यज्ञ उक्थ्यादिरेनं उपनमति शीघ्रमन्त्यायास्स्तोत्रीयायाः स्थापनात् पूर्वं 'विश्वस्य मूर्धन्नधि तिष्ठसि श्रितः' इति च मन्त्रलिङ्गात् । अथो अपि च संतत्यै अविच्छेदाय यज्ञानां भवति समाप्ते चेत् यज्ञायज्ञिये स्यात् समाप्तत्वात् यज्ञविच्छेदस्य ॥



### संयुक्तमन्त्रः
प्र वा ए॒षो᳚ऽस्माल्लो॒काच्च्य॑वते॒ यो᳚ऽग्निञ्चि॑नु॒ते न वा ए॒तस्या॑निष्ट॒क आहु॑ति॒रव॑ कल्पते॒ याव्ँवा ए॒षो॑ऽनिष्ट॒क आहु॑तिञ्जु॒होति॒ स्रव॑ति॒ वै सा ताꣳ स्रव॑न्तीय्ँय॒ज्ञोऽनु॒ परा॑ भवति य॒ज्ञय्ँयज॑मानो॒ यत्पु॑नश्चि॒तिञ्चि॑नु॒त आहु॑तीना॒म्प्रति॑ष्ठित्यै॒ प्रत्याहु॑तय॒स्तिष्ठ॑न्ति [49]  
न य॒ज्ञ प॑रा॒भव॑ति॒ न यज॑मानो॒

### मन्त्रः
प्र वा ए॒षो᳚ऽस्माल्लो॒काच्च्य॑वते॒ ,  
यो᳚ऽग्निञ्चि॑नु॒ते न वा ए॒तस्या॑निष्ट॒क आहु॑ति॒रव॑ कल्पते॒ ,  
याव्ँ वा ए॒षो॑ऽनिष्ट॒क आहु॑तिञ्जु॒होति॑  ।  

स्रव॑ति॒ वै सा , ताꣳ स्रव॑न्तीय्ँय॒ज्ञोऽनु॒ परा॑ भवति य॒ज्ञय्ँयज॑मानो॒ यत्पु॑नश्चि॒तिञ्चि॑नु॒त आहु॑तीना॒म्प्रति॑ष्ठित्यै ।  
प्रत्याहु॑तय॒स्तिष्ठ॑न्ति ।[49]  
न य॒ज्ञ प॑रा॒भव॑ति॒ न यज॑मानः ।   

#### टीका
4प्र वा एष इति ॥ पुनश्चितिविधिः । अस्माद्यथावस्थिताल्लोकात् अग्निचित्प्रच्यवते अपगच्छति । तस्मादेतस्य अनिष्टके स्थाने आहुतिर्नावकल्पते यथावस्थिते ह्यग्निचितः पुनश्चितीष्टकारहिते चित्याग्नौ आहुतिर्न युज्यते यदि तादृशे जुहुयात् सा आहुतिः स्रवति नश्यति । अनन्तरं च यज्ञो यजमानश्च पराभवतः । पुनश्चितेस्तु चयनात् सर्वदोषाप्रसङ्ग इति । अन्य आहुः - अस्मिन्काले अग्निहोत्रादिकं यत्कर्तव्यं यावज्जीवादिविधानात् अवश्यकर्तव्यं च तस्मादप्येष प्रच्यवते न ह्यग्निचितोनिष्टकचिते देशे आहुतिस्सम्भवति । तस्माद्यामाहुतिमग्निहोत्रादिमनिष्टके जुहोति सा नश्यति । यज्ञादिश्च पराभवति । तस्मात् पुनश्चितिराहुतीनां अग्निहोत्रादनीं अपि प्रतिष्ठित्यै अस्रवणाय भवतीति ॥


### संयुक्तमन्त्रः
ऽष्टावुप॑ दधात्य॒ष्टाख्ष॑रा गाय॒त्री गा॑य॒त्रेणै॒वैन॒ञ्छन्द॑सा चिनुते॒ यदेका॑दश॒ त्रैष्टु॑भेन॒ यद्द्वाद॑श॒ जाग॑तेन॒ छन्दो॑भिरे॒वैन॑ञ्चिनुते नपा॒त्को वै नामै॒षो᳚ऽग्निर्यत्पु॑नश्चि॒तिर्य ए॒वव्ँवि॒द्वान्पु॑नश्चि॒तिञ्चि॑नु॒त आ तृ॒तीया॒त्पुरु॑षा॒दन्न॑मत्ति॒

#### मन्त्रः
अ॒ष्टावुप॑ दधाति ।  
अ॒ष्टाख्ष॑रा गाय॒त्री ।  
गा॒य॒त्रेणै॒वैन॒ञ्छन्द॑सा चिनुते ।  
यदेका॑दश॒ त्रैष्टु॑भेन॒ यद्द्वाद॑श॒ जाग॑तेन॒ छन्दो॑भिरे॒वैन॑ञ्चिनुते ।  

नपा॒त्को वै नामै॒षो᳚ऽग्निर्यत्पु॑नश् चि॒तिर् य ए॒वव्ँ वि॒द्वान्पु॑नश्चि॒तिञ् चि॑नु॒त आ तृ॒तीया॒त्पुरु॑षा॒दन्न॑मत्ति ।  


#### टीका
5अष्टाविति ॥ 'येनर्षयः' इत्यादिभिः । यदेकादशेति । उपदधातीत्येव । त्रैष्टुभेनेति । उपदधातीत्येवैनं छन्दसा चिनुत इत्येव । एवमुत्तरत्रापि । नपात्क इति । नपात्को नामायं पुनश्चितिराहुतीनां अग्निहोत्रादीनां अपि प्रतिष्ठित्यै । अग्निर्नपात् नप्ता चतुर्थः पुत्रस्थानीयः । तस्मात्स एष पूर्वान् त्रीन् पुरुषान् पुरुषानन्तरोपि तृतीयं पुरुषमपि व्याप्य तैस्सहान्नमत्ति । यद्वा - न पातयतीति नपात् 'न भ्राण्णपात्' इति निपात्यते । अपत्यसन्तानकारीत्यर्थः । अथ समृद्ध्यर्थतां पुनश्चितेराह ॥


### संयुक्तमन्त्रः
यथा॒ वै पु॑नरा॒धेय॑ ए॒वम्पु॑नश्चि॒तिर्यो᳚ऽग्न्या॒धेये॑न॒ न [50]  
ऋ॒ध्नोति॒ स पु॑नरा॒धेय॒मा ध॑त्ते॒ यो᳚ऽग्निञ्चि॒त्वा नर्ध्नोति॒ स पु॑नश्चि॒तिञ्चि॑नुते॒ यत्पु॑नश्चि॒तिञ्चि॑नु॒त ऋद्ध्या॒ अथो॒ खल्वा॑हु॒र्न चे॑त॒व्येति॑ रु॒द्रो वा ए॒ष यद॒ग्निर्यथा᳚ व्या॒घ्रꣳ सु॒प्तम्बो॒धय॑ति ता॒दृगे॒व तदथो॒ खल्वा॑हुश्चेत॒व्येति॒ यथा॒ वसी॑याꣳसम्भाग॒धेये॑न बो॒धय॑ति ता॒दृगे॒व तन्

### मन्त्रः
यथा॒ वै पु॑नरा॒धेय॑ ए॒वम्पु॑नश् चि॒तिर् यो᳚ऽग्न्या॒धेये॑न॒ नर्ध्नोति॒ स पु॑नरा॒धेय॒मा ध॑त्ते॒ , यो᳚ऽग्निञ्चि॒त्वा नर्ध्नोति॒ स पु॑नश्चि॒तिञ्चि॑नुते॒ ,  
यत्पु॑नश्चि॒तिञ् चि॑नु॒त ऋद्ध्यै᳚ । [50]  

अथो॒ खल्वा॑हु॒र्न चे॑त॒व्येति॑ , रु॒द्रो वा ए॒ष यद॒ग्निर्यथा᳚ व्या॒घ्रꣳ सु॒प्तम्बो॒धय॑ति ता॒दृगे॒व तत् ।  
अथो॒ खल्वा॑हुश्चेत॒व्येति॒ , यथा॒ वसी॑याꣳसम्भाग॒धेये॑न बो॒धय॑ति ता॒दृगे॒व तत् ।  

#### टीका
6यथेत्यादि ॥ गतम् । अ ... त्यादिश्च समाप्तौ कोपहेतुना पुनश्चित्येति मन्यते । चेतव्येति । पुनश्चित्यैव । चितेः पूरणे निघाताभावः । किञ्च यो भागधेयेन उपहारं विबोधयति स खलु तोषयत्येव तं न कोपयति ॥



### संयुक्तमन्त्रः
मनु॑र॒ग्निम॑चिनुत॒ तेन॒ नार्ध्नो॒थ्स ए॒ताम्पु॑नश्चि॒तिम॑पश्य॒त्ताम॑चिनुत॒ तया॒ वै स आ᳚र्ध्नो॒द्यत्पु॑नश्चि॒तिञ्चि॑नु॒त ऋद्ध्यै᳚ ॥ [51]  

### मन्त्रः
मनु॑र॒ग्निम॑चिनुत॒ तेन॒ नार्ध्नो᳚त् ।  
स ए॒ताम्पु॑नश्चि॒तिम॑पश्य॒त्ताम॑चिनुत ।  
तया॒ वै स आ᳚र्ध्नो॒द् यत्पु॑नश्चि॒तिञ् चि॑नु॒त ऋद्ध्यै᳚ ॥ [51]  

#### टीका
7मनुरित्यादि ॥ गतम् । उक्तमर्थं शिष्टाचारेणापि प्रथयति ॥

इति पञ्चमे चतुर्थे दशमोनुवाकः ॥  


## अनुवाकः ११

### संयुक्तमन्त्रः
छ॒न्द॒श्चित॑ञ्चिन्वीत प॒शुका॑म प॒शवो॒ वै छन्दाꣳ॑सि पशु॒माने॒व भ॑वति

### मन्त्रः
छ॒न्द॒श्चित॑ञ्चिन्वीत प॒शुका॑म ,  
प॒शवो॒ वै छन्दाꣳ॑सि, पशु॒माने॒व भ॑वति ।  

#### टीका
1छन्दश्चितमित्यादयो विधयः छन्दोभिश्चीयत इति । छन्दश्चित् । 'कर्मण्याख्यायाम्' इति क्विप् । अत्र सामर्थ्यादवधारणं गम्यते छन्दोभिरेवेति । उक्तं 'छन्दांस्युप दधाति' इति तैरेव 'अग्निर्मूर्धा' इत्यादिभिः मन्त्रैस्सर्वोग्निश्चीयते । अन्य आहुः छन्दोभिरेव नेष्टकाभिरिति । छन्दश्शब्दस्य मन्त्रवाचित्वात् मन्त्रैरेव'अग्निर्मूर्धा' इत्यादिभिश्चीयत इति । सर्वैर्मन्त्रैरित्यपरे । छन्दसां पशुसाधनत्वात् पशुमान् भवति । 'ह्रस्वनुङ्भ्याम्' इति मतुप उदात्तत्वम् ॥


### संयुक्तमन्त्रः
श्येन॒चित॑ञ्चिन्वीत सुव॒र्गका॑मश्श्ये॒नो वै वय॑सा॒म्पति॑ष्ठश्श्ये॒न ए॒व भू॒त्वा सु॑व॒र्गल्ँलो॒कम्प॑तति


### मन्त्रः
श्ये॒न॒चित॑ञ्चिन्वीत सुव॒र्गका॑मश् श्ये॒नो वै वय॑सा॒म्पति॑ष्ठः ।  
श्ये॒न ए॒व भू॒त्वा सु॑व॒र्गल्ँ लो॒कम्प॑तति ।  

#### टीका
2श्येनचितमिति ॥ श्येन इव चीयते वक्रपक्षो व्यस्तपुच्छ इति । स एव क्विप् । नित्य एव; नात्र कामसंयोगः । उक्तं च 'श्येनचिदग्नीनां' इति । पतिष्ठः पतितृतमः पक्षिणां मध्ये । 'तुश्छन्दसि' इतीष्ठनि 'तुरिष्ठेमेयस्सु' इति लोपः ॥


### संयुक्तमन्त्रः
कङ्क॒चित॑ञ्चिन्वीत॒ य का॒मये॑त शीर्ष॒ण्वान॒मुष्मि॑ल्ँलो॒के स्या॒मिति॑ शीर्ष॒ण्वाने॒वामुष्मि॑ल्ँलो॒के भ॑वत्य्

### मन्त्रः
क॒ङ्क॒चित॑ञ्चिन्वीत॒ , य का॒मये॑त  "शीर्ष॒ण्वान॒मुष्मि॑ल्ँलो॒के स्या᳚म्" +इति॑ ।  
शी॒र्॒ष॒ण्वाने॒वामुष्मि॑ल्ँ लो॒के भ॑वति ।  

#### टीका
3कङ्कचितमिति ॥ कङ्क इव चीयत इति श्येनभेद एव अयं पक्षी वर्षीयांसौ पक्षौ पुच्छाद्वक्रौ सन्नं पुच्छं दीर्घ आत्मा मण्डल-शिरश्च । शीर्षण्वानिति । प्रशस्तशिरस्कः प्रभूतत्वेनोच्छ्रितत्वं शिरसः प्रशस्तत्वम् । 'अनो नुट्' पूर्ववन्मतुप उदात्तत्वम् ॥


### संयुक्तमन्त्रः
अलज॒चित॑ञ्चिन्वीत॒ चतु॑स्सीतम्प्रति॒ष्ठाका॑म॒श्चत॑स्रो॒ दिशो॑ दि॒ख्ष्वे॑व प्रति॑ तिष्ठति

### मन्त्रः
अ॒ल॒ज॒चित॑ञ्चिन्वीत॒ , चतु॑स्सीतम्प्रति॒ष्ठाका॑म॒श्चत॑स्रो॒ दिशः॑ ।  
दि॒ख्ष्वे॑व प्रति॑ तिष्ठति ।  

#### टीका
4अलजचितमिति ॥ अलजो नाम भासाख्यः कङ्कसमानकमि[नाकृ]तिपक्षिविशेषः, स इव चीयत इति क्विप् । चतुस्सीतमिति । द्वादशत्वस्य प्रत्याम्नानाच्चतुष्ट्वं; तिसृणां स्थान एकैका ॥


### संयुक्तमन्त्रः
प्रउग॒चित॑ञ्चिन्वीत॒ भ्रातृ॑व्यवा॒न्प्र [52]  
ए॒व भ्रातृ॑व्यान्नुदत

### मन्त्रः
प्रउग॒चित॑ञ्चिन्वीत॒ भ्रातृ॑व्यवा॒न् , प्रैव भ्रातृ॑व्यान्नुदते ।[52]  

#### टीका
5प्रउगचितमिति ॥ प्रौगं अनोमुखम् । यावानग्निस्सारत्निप्रदेशतो द्विस्तावतीं भूमिं चतुरश्रं कृत्वा पूर्वस्याः करण्याः अर्घाच्छ्रोणीं प्रत्यालिखेत् । लेखयोरन्तः प्रउगाकारो दृश्यते; तदिव चीयत इति । स एव क्विप् । प्रणुदत एव भ्रातृव्यान् शत्रून् । व्यन् ॥


### संयुक्तमन्त्रः
उभ॒यत॑प्रउगञ्चिन्वीत॒ य का॒मये॑त॒ प्र जा॒तान्भ्रातृ॑व्यान्नु॒देय॒ प्रति॑जनि॒ष्यमा॑णा॒निति॒ प्रैव जा॒तान्भ्रातृ॑व्यान्नु॒दते॒ प्रति॑ जनि॒ष्यमा॑णान्

### मन्त्रः
उ॒भ॒यत॑ प्रउगञ्चिन्वीत ।  
य का॒मये॑त॒   
"प्र जा॒तान्भ्रातृ॑व्यान्नु॒देय॒ प्रति॑जनि॒ष्यमा॑णान्" + इति॒ ,
प्रैव जा॒तान्भ्रातृ॑व्यान्नु॒दते॒ प्रति॑ जनि॒ष्यमा॑णान् ।  

#### टीका
6उभयतःप्रउगमिति ॥ उभयोरन्तयोः प्रउगस्येवाकारो यस्येति स उभयतःप्रउगः । मध्ये विस्तीर्णया विमुखे शकटे तदर्धं पूर्वोक्तप्रमाणं क्षेत्रं चतुरश्रं विहृत्य पूर्वापरयोः करण्योरर्धान्तादिति दक्षिणोत्तरयोरन्तर्निपातयेत् । मध्ये उभयतःप्रउगं दृश्यते इति । जातान् भ्रातृव्यान् प्रणुदते नाशयति । जनिष्यमाणान् प्रतिनुदते उत्पत्तिनिरोधेन अनुत्पन्नानेव करोति ॥


### संयुक्तमन्त्रः
रथचक्र॒चित॑ञ्चिन्वीत॒ भ्रातृ॑व्य॒वान्वज्रो॒ वै रथो॒ वज्र॑मे॒व भ्रातृ॑व्येभ्य॒ प्र ह॑रति

### मन्त्रः
र॒थ॒च॒क्र॒चित॑ञ्चिन्वीत॒ , भ्रातृ॑व्य॒वान् ।  
वज्रो॒ वै रथो॒ , वज्र॑मे॒व भ्रातृ॑व्येभ्य॒ प्र ह॑रति ।  

#### टीका
7रथचक्रमिति ॥ रथस्तृतीयमुक्तां? । तस्य चक्रमिव चीयत इति । स एव क्विप् । वज्रवज्जयसाधनं रथः तत्रावयवावयविनोरभेदोपचारात् चक्रं रथ उच्यते ॥


### संयुक्तमन्त्रः
द्रोण॒चित॑ञ्चिन्वी॒तान्न॑कामो॒ द्रोणे॒ वा अन्न॑म्भ्रियते॒ सयो᳚न्ये॒वान्न॒मव॑ रुन्द्धे

### मन्त्रः
द्रो॒ण॒चित॑ञ्चिन्वीता॒न्न॑कामः ।  
द्रोणे॒ वा अन्न॑म्भ्रियते॒ ,  
सयो᳚न्ये॒वान्न॒मव॑ रुन्धे ।  

#### टीका
8द्रोणचितमिति ॥ यत्रान्नमाह्रियते तद्द्रोणं, तदिव चीयत इति । सतोमण्डलश्चतुरश्रो वा । पूर्ववत्क्विप् । सयोनीति । कारणसहितमेवान्नमवरुन्धे ॥


### संयुक्तमन्त्रः
समू॒ह्य॑ञ्चिन्वीत प॒शुका॑म पशु॒माने॒व भ॑वति [53]  

### मन्त्रः
स॒मू॒ह्य॑ञ्चिन्वीत प॒शुका॑म , पशु॒माने॒व भ॑वति । [53]  

#### टीका
9समूह्यमिति ॥ दिग्भ्यः पुरीषमस्मिन्निति अधिकरणे ण्यत् । 'अग्नौ परिचाय्य' इत्यादौ निपात्यते । आहुश्च - 'चतुर्दिक्षु चात्वाला भवन्ति तेभ्यः पुरीषमूहन्तीति विज्ञायते' इति । मृदेव समूह्य चीयत इति केचित् ॥


### संयुक्तमन्त्रः
प॒रि॒चा॒य्य॑ञ्चिन्वीत॒ ग्राम॑कामो ग्रा॒म्ये॑व भ॑वति

### मन्त्रः
प॒रि॒चा॒य्य॑ञ्चिन्वीत॒ ग्राम॑कामो, ग्रा॒म्ये॑व भ॑वति ।  

#### टीका
10परिचाय्यमिति । परितः प्रदक्षिणं चीयन्त इष्टकाः इति । तत्रैव निपात्यते । आहुश्च - मध्यमां स्वयमातृण्णां प्रदक्षिणमिष्टकागणैः परिचिनोति कर्षणादिकमपि मण्डलाकारमिति केचित् ॥


### संयुक्तमन्त्रः
श्मशान॒चित॑ञ्चिन्वीत॒ य का॒मये॑त पितृलो॒क ऋ॑ध्नुया॒मिति॑ पितृलो॒क ए॒वर्ध्नो॑ति

### मन्त्रः
श्म॒शा॒न॒चित॑ञ्चिन्वीत॒ , य का॒मये॑त  "पितृलो॒क ऋ॑ध्नुयाम्" +इति॑ ।  
पितृलो॒क ए॒वर्ध्नो॑ति ।  

#### टीका
11श्मशानचितमिति ॥ श्मशानानि विषमाकाराणि चतुरश्राणि परिमण्डलानि च तद्वच्चीयत इति । स्वरुध्य [ऋद्ध्यै] द्रोणचित्समानम् । स एव क्विप् ॥


### संयुक्तमन्त्रः
विश्वामित्रजमद॒ग्नी वसि॑ष्ठेनास्पर्धेता॒ꣳ॒ स ए॒ता ज॒मद॑ग्निर्विह॒व्या॑ अपश्य॒त्ता उपा॑धत्त॒ ताभि॒र्वै स वसि॑ष्ठस्येन्द्रि॒यव्ँवी॒र्य॑मवृङ्क्त॒ यद्वि॑ह॒व्या॑ उप॒दधा॑तीन्द्रि॒यमे॒व ताभि॑र्वी॒र्य॑य्ँयज॑मानो॒ भ्रातृ॑व्यस्य वृङ्क्ते॒

### मन्त्रः
वि॒श्वा॒मि॒त्र॒ज॒म॒द॒ग्नी वसि॑ष्ठेनास्पर्धेता॒ꣳ॒ ,  
स ए॒ता ज॒मद॑ग्निर्विह॒व्या॑ अपश्य॒त्ता उपा॑धत्त॒ , ताभि॒र्वै स वसि॑ष्ठस्येन्द्रि॒यव्ँवी॒र्य॑मवृङ्क्त ।  
यद्वि॑ह॒व्या॑ उप॒दधा॑तीन्द्रि॒यमे॒व ताभि॑र्वी॒र्य॑य्ँ यज॑मानो॒ भ्रातृ॑व्यस्य वृङ्क्ते ।  

#### टीका
12विश्वामित्रजमदग्नी इति ॥ गतम् । विहव्या इति । 'ममाग्ने वर्चः' इत्यादिभिरुपधेयाः । विहवशब्दवानुपधाने मन्त्र आसाम् । पूर्ववद्यत् ॥


### संयुक्तमन्त्रः
होतु॒र्धिष्णि॑य॒ उप॑ दधाति यजमानायत॒नव्ँवै [54]  
होता॒ स्व ए॒वास्मा॑ आ॒यत॑न इन्द्रि॒यव्ँवी॒र्य॑मव॑ रुन्द्धे॒ द्वाद॒शोप॑ दधाति॒ द्वाद॑शाख्षरा॒ जग॑ती॒ जाग॑ता प॒शवो॒ जग॑त्यै॒वास्मै॑ प॒शूनव॑ रुन्द्धे॒

### मन्त्रः
होतु॒र्धिष्णि॑य॒ उप॑ दधाति ।  
य॒ज॒मा॒ना॒य॒त॒नव्ँ वै होता॒ , स्व ए॒वास्मा॑ आ॒यत॑न इन्द्रि॒यव्ँ वी॒र्य॑मव॑ रुन्धे ।[54]  
द्वा॒द॒शोप॑ दधाति । द्वाद॑शाख्षरा॒ जग॑ती ।  
जाग॑ता प॒शवः॑ । जग॑त्यै॒वास्मै॑ प॒शूनव॑ रुन्धे ।  

#### टीका
13होतुर्धिष्णिय इत्याद्याः सङ्ख्याविशेषविधयः । यजमानायतनं वा इति । तादर्थ्याद्यजमानायतनत्वं होतुः । द्वादशेति । एकां या जुषीमेकादश च लोकंपृणाः । गतमन्यत् ॥


### संयुक्तमन्त्रः
ऽष्टाव॑ष्टाव॒न्येषु॒ धिष्णि॑ये॒षूप॑ दधात्य॒ष्टाश॑फा प॒शव॑ प॒शूने॒वाव॑ रुन्द्धे॒ षण्मा᳚र्जा॒लीये॒ षड्वा ऋ॒तव॑ ऋ॒तव॒ खलु॒ वै दे॒वा पि॒तर॑ ऋ॒तूने॒व दे॒वान्पि॒तॄन्प्री॑णाति ॥ [55]  

### मन्त्रः
अष्टाव॑ष्टाव॒न्येषु॒ धिष्णि॑ये॒षूप॑ दधाति ।  
अ॒ष्टाश॑फा प॒शव॑, प॒शूने॒वाव॑ रुन्धे ।  
षण्मा᳚र्जा॒लीये॒ , षड्वा ऋ॒तवः॑ । ऋ॒तव॒ खलु॒ वै दे॒वा पि॒तरः॑ ।  
ऋ॒तूने॒व दे॒वान्पि॒तॄन्प्री॑णाति ॥ [55]  

#### टीका
14अष्टाविति ॥ एकां याजुषीम् । सप्त च लोकंपृणाः । अन्येषु धिष्ण्येषु आग्नीध्रीयादिषु षडिति । एकां याजुषीं पञ्च लोकंपृणाः । ऋतव एव खलु पितृरूपेण वर्तन्ते । तस्मादुभयान्प्रीणातीति ॥

इति पञ्चमे चतुर्थे एकादशोनुवाकः ॥  


## अनुवाकः १२

### संयुक्तमन्त्रः
पव॑स्व॒ वाज॑सातय॒ इत्य॑नु॒ष्टुक्प्र॑ति॒पद्भ॑वति ति॒स्रो॑ऽनु॒ष्टुभ॒श्चत॑स्रो गाय॒त्रियो॒ यत्ति॒स्रो॑ऽनु॒ष्टुभ॒स्तस्मा॒दश्व॑स्त्रि॒भिस्तिष्ठ॑ स्तिष्ठति॒ यच्चत॑स्रो गाय॒त्रिय॒स्तस्मा॒थ्सर्वाꣳ॑श्च॒तुर॑ प॒द प्र॑ति॒दध॒त्पला॑यते

### मन्त्रः
पव॑स्व॒ वाज॑सातय॒ इत्य॑नु॒ष्टुक्प्र॑ति॒पद्भ॑वति ।  
ति॒स्रो॑ऽनु॒ष्टुभ॒श्चत॑स्रो गाय॒त्रियः॑ ।  
यत्ति॒स्रो॑ ऽनु॒ष्टुभ॒स् तस्मा॒दश्व॑स् त्रि॒भिस् तिष्ठ॑स्तिष्ठति ।  
यच्चत॑स्रो गाय॒त्रिय॒स्तस्मा॒थ्सर्वाꣳ॑श्च॒तुर॑ प॒द प्र॑ति॒दध॒त्पला॑यते ।  

#### टीका
1अथाश्वमेधब्राह्मणं वैश्वदेवम् - पवस्वेत्यादि ॥ प्रतिपत् प्रथमा ऋक् । बहिष्पवमानस्याद्यतृचस्य पवस्वेत्यादिकाऽनुष्टुक् भवति । ततश्च तिस्रश्चतुष्पदा अनुष्टुभश्चतस्रः त्रिपदा गायत्र्यो भवन्ति । 'तिसृभ्यो जसः' इति जस उदात्तत्वम् । यस्मादेव तिस्रश्चतस्रश्च ता भवन्ति । तस्मात्त्र्रित्वान्वयादश्वस्त्रिभिः पादैः तिष्ठति । ततस्तिसृभिस्तिष्ठति चतुर्थमुद्यच्छति चतुष्ट्वान्वयात् । स च सर्वांचतुरोपि पदः प्रतिदधत् प्रतिक्षिपन् पलायते धावति । 'उपसर्गस्यायतौ' इति लत्वम् ॥


### संयुक्तमन्त्रः
पर॒मा वा ए॒षा छन्द॑सा॒य्ँयद॑नु॒ष्टुक्प॑र॒मश्च॑तुष्टो॒मस्स्तोमा॑नाम्पर॒मस्त्रि॑रा॒त्रो य॒ज्ञाना᳚म्पर॒मोऽश्व॑ पशू॒नाम्पर॑मेणै॒वैन॑म्पर॒मता᳚ङ्गमयत्येकवि॒ꣳ॒शमह॑र्भवति [56]  
यस्मि॒न्नश्व॑ आल॒भ्यते॒

### मन्त्रः
प॒र॒मा वा ए॒षा छन्द॑सा॒य्ँ यद॑नु॒ष्टुक् ।  
प॒र॒मश्च॑तुष्टो॒मस् स्तोमा॑नाम् ।  
प॒र॒मस्त्रि॑रा॒त्रो य॒ज्ञाना᳚म् ।  
प॒र॒मोश्व॑ पशू॒नाम् ।  
प॒र॒मेणै॒वैन॑म्पर॒मता᳚ङ् गमयति ।  
ए॒क॒वि॒ꣳ॒शमह॑र्भवति , यस्मि॒न्नश्व॑ आल॒भ्यते॑ । [56]   

#### टीका
2परमेति ॥ 'वाग्वा अनुष्टुप्' इति छन्दसां मध्ये अनुष्टुगुत्तमा । चतुष्टोमत्वं च । त्रिरात्रं च प्रकृष्टकार्यत्वात् उत्तमत्वं जहाति । चतुष्टोमवानग्निष्टोमश्चतुष्टोमाभेदेनोच्यते । अग्निष्टोमः । कस्मात्पूर्ववदभेद उपचर्यते, कथं पुनस्तदहरित्याह - यस्मिन्निति । मध्यममि ... ॥


### संयुक्तमन्त्रः
द्वाद॑श॒ मासा॒ पञ्च॒र्तव॒स्त्रय॑ इ॒मे लो॒का अ॒सावा॑दि॒त्य ए॑कवि॒ꣳ॒श ए॒ष प्र॒जाप॑ति प्राजाप॒त्योऽश्व॒स्तमे॒व सा॒ख्षादृ॑ध्नोति॒

### मन्त्रः
द्वाद॑श॒ मासा॒ , पञ्च॒र्तव॒स् , त्रय॑ इ॒मे लो॒का , अ॒सावा॑दि॒त्य ए॑कवि॒ꣳ॒श , ए॒ष प्र॒जाप॑तिः ।  
प्रा॒जा॒प॒त्योऽश्वः॑ ।  
तमे॒व सा॒ख्षादृ॑ध्नोति ।  

#### टीका
3द्वादशेत्यादि ॥ गतम् । एष इति । मासस्य लोकादित्यात्मना प्रजापतिः । तमिति । तादृशः प्रजापत्यात्मिकामृद्धिमृध्नोति । साक्षादव्यवधानेन एकविंशत्यन्वयात् ॥


### संयुक्तमन्त्रः
शक्व॑रय पृ॒ष्ठम्भ॑वन्त्य॒न्यद॑न्य॒च्छन्दो॒ऽन्ये᳚न्ये॒ वा ए॒ते प॒शव॒ आ ल॑भ्यन्त उ॒तेव॑ ग्रा॒म्या उ॒तेवा॑र॒ण्या यच्छक्व॑रय पृ॒ष्ठम्भव॒न्त्यश्व॑स्य सर्व॒त्वाय॑

### मन्त्रः
शक्व॑रय पृ॒ष्ठम्भ॑वन्ति ।  
अ॒न्यद॑न्य॒च्छन्दः॑ ।  
अन्ये᳚न्ये॒ वा ए॒ते प॒शव॒ आ ल॑भ्यन्त, उ॒तेव॑ ग्रा॒म्या, उ॒तेवा॑र॒ण्याः ।  
यच्छक्व॑रय पृ॒ष्ठम्भव॒न्त्यश्व॑स्य सर्व॒त्वाय॑ ।  

#### टीका
4शक्वरय इति ॥ शक्वरीछन्दस्कं पृष्ठसाम भवति । षट्पंच शक्वरयः । छान्दसं ह्रस्वत्वम् । आवृत्तिस्तोत्रेण पृष्ठस्य सामबहुत्वाभावाद्योन्यपेक्षं बहुवचनम् । अन्यदन्यदिति । एवमेवास्मिन्नहनि सर्वेष्वपि सामसु अन्यदन्यच्छन्दोस्मिन्नहनि अन्येऽन्ये वाऽप्येते पशव आलभ्यन्ते यथा चारण्या उक्ताः ग्राम्या आरण्याश्च पशवः । शक्वरीणां पृष्ठत्वं अश्वस्य सर्वत्वाय ॥


### संयुक्तमन्त्रः
पार्थुर॒श्मम्ब्र॑ह्मसा॒मम्भ॑वति र॒श्मिना॒ वा अश्वः॑ [57]  
य॒त ई᳚श्व॒रो वा अश्वोऽय॒तोऽप्र॑तिष्ठित॒ परा᳚म्परा॒वत॒ङ्गन्तो॒र्यर्त्पा᳚र्थुर॒श्मम्ब्र॑ह्मसा॒मम्भव॒त्यश्व॑स्य॒ यत्यै॒ धृत्यै॒

### मन्त्रः
पा॒थु॒र॒श्मम्ब्र॑ह्मसा॒मम्भ॑वति ।  
र॒श्मिना॒ वा अश्वो॑ य॒त ई᳚श्व॒रो वा अश्वो ऽय॒तो ऽप्र॑तिष्ठित॒ परा᳚म्परा॒वत॒ङ्गन्तोः᳚ । [57]  
यर्त्पा᳚र्थुर॒श्मम् ब्र॑ह्मसा॒मम्भव॒त्यश्व॑स्य॒ यत्यै॒ धृत्यै ।  

#### टीका
5पार्थुरश्ममिति ॥ एवमेवास्मिन्नहनि सर्वेष्वपि सामसु । पृथुरश्मिना दृष्टं साम पार्थुरश्मम् । ब्रह्मसाममिति । 'अनसन्तान्नपुंसकात्' इत्यच् समासान्तः । रश्मिनेति । यस्माद्रश्मिना यतो बद्धोश्वः कार्यवशे तिष्ठति । ईश्वर इत्यादि । अयतस्त्वश्वोऽप्रतिष्ठितोऽवशे वर्तमानः परां परावतं दूरादपि दूरतरं गन्तुमीश्वरः समर्थस्स्यात् । 'उपसर्गाच्छदसि' इति वतिः, 'ईश्वरे तोसुन्कसुनौ' इति तोसुन् । तस्मात्पार्थुरश्ममश्वस्य यत्वै बन्धनाय भवति ॥


### संयुक्तमन्त्रः
सङ्कृ॑त्यच्छावाकसा॒मम्भ॑वत्युथ्सन्नय॒ज्ञो वा ए॒ष यद॑श्वमे॒ध कस्तद्वे॒देत्या॑हु॒र्यदि॒ सर्वो॑ वा क्रि॒यते॒ न वा॒ सर्व॒ इति॒ यथ्सङ्कृ॑त्यच्छावाकसा॒मम्भव॒त्यश्व॑स्य सर्व॒त्वाय॒ पर्या᳚प्त्या॒ अन॑न्तरायाय॒

### मन्त्रः
सङ्कृ॑त्यच्छावाकसा॒मम्भ॑वति ।  
उ॒थ्स॒न्न॒य॒ज्ञो वा ए॒ष यद॑श्वमे॒धः ।  
कस्तद् वे॒देत्या॑हु॒र् "यदि॒ सर्वो॑ वा क्रि॒यते॒ न वा॒ सर्व॒" इति॑ ।  
यथ्सङ्कृ॑त्यच्छावाकसा॒मम्भव॒त्यश्व॑स्य सर्व॒त्वाय॒ पर्या᳚प्त्या॒ अन॑न्तरायाय ।  

#### टीका
6संकृतीति ॥ संकृतिसंज्ञाच्छावाकसाम भवति मध्यमेऽहनि । समीचीनाकृतिः अस्येति संकृतिः । उत्सन्नयज्ञ इत्यादि । उत्सन्नभूयिष्ठावयवोश्वमेधः कार्त्स्न्येन संपादयितुमशक्यत्वात् । तदेवाह – कस्तदिति । यद्ययं सर्वोप्यविकल एव अनुष्ठीयते यदि वा न तमिमं विशेषं को वेदितुमर्हतीति पुराविद आहुः । तस्मादच्छावाकसाम्नः संकृतित्वं अश्वस्य सर्वत्वाय अविकलत्वाय भवति । तच्च पर्याप्तयै देवानां भवति ।
नन्तरायाय अविघ्नाय स्वर्गप्राप्तयै भवति ॥


### संयुक्तमन्त्रः
सर्व॑स्तोमोऽतिरा॒त्र उ॑त्त॒ममह॑र्भवति॒ सर्व॒स्याप्त्यै॒ सर्व॑स्य॒ जित्यै॒ सर्व॑मे॒व तेना᳚प्नोति॒ सर्व॑ञ्जयति ॥ [58]  

### मन्त्रः
सर्व॑स्तोमोऽतिरा॒त्र उ॑त्त॒ममह॑र्भवति॒, सर्व॒स्याप्त्यै॒ , सर्व॑स्य॒ जित्यै᳚ ।  
सर्व॑मे॒व तेना᳚प्नोति॒ , सर्व॑ञ्जयति ॥ [58]  

#### टीका
7सर्वस्तोम इति ॥ उपलक्षणत्वात् सर्वस्तोमः सर्वपृष्ठश्चातिरात्र उत्तमस्तृतीयाहर्भवति सर्वस्याप्तै सर्वस्य जेतव्यस्य जित्यै । एतेनाश्वमेधेन हि सर्वमाप्नोति जयति च सर्वं इति ॥

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये पञ्चमे काण्डे चतुर्थे प्रपाठके द्वादशोनुवाकः ॥
समाप्तश्च प्रपाठकः ॥
हरिः ओम् ॥  
