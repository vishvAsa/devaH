---
title: प्रपाठकः ५
unicode_script: devanagari
---

## अनुवाकः १

### संयुक्तमन्त्रः
इन्द्रो॑ वृ॒त्राय॒ वज्र॒मुद॑यच्छ॒थ्स वृ॒त्रो वज्रा॒दुद्य॑तादबिभे॒थ्सो᳚ऽब्रवी॒न्मा मे॒ प्र हा॒रस्ति॒ वा इ॒दम्मयि॑ वी॒र्य॑न्तत्ते॒ प्र दा᳚स्या॒मीति॒ तस्मा॑ उ॒क्थ्य॑म्प्राय॑च्छ॒त्तस्मै᳚ द्वि॒तीय॒मुद॑यच्छ॒थ्सो᳚ऽब्रवी॒न्मा मे॒ प्र हा॒रस्ति॒ वा इ॒दम्मयि॑ वी॒र्य॑न्तत्ते॒ प्र दा᳚स्या॒मीति॑ [1]  
तस्मा॑ उ॒क्थ्य॑मे॒व प्राय॑च्छ॒त्तस्मै॑ तृ॒तीय॒मुद॑यच्छ॒त्तव्ँविष्णु॒रन्व॑तिष्ठत ज॒हीति॒ सो᳚ऽब्रवी॒न्मा मे॒ प्र हा॒रस्ति॒ वा इ॒दम्मयि॑ वी॒र्य॑न्तत्ते॒ प्र दा᳚स्या॒मीति॒ तस्मा॑ उ॒क्थ्य॑मे॒व प्राय॑च्छ॒त्तन्निर्मा॑यम्भू॒तम॑हन्य॒ज्ञो हि तस्य॑ मा॒यासी॒द्यदु॒क्थ्यो॑ गृ॒ह्यत॑ इन्द्रि॒यमे॒व [2]  
तद्वी॒र्य॑य्ँयज॑मानो॒ भ्रातृ॑व्यस्य वृङ्क्त॒ इन्द्रा॑य त्वा बृ॒हद्व॑ते॒ वय॑स्वत॒ इत्या॒हेन्द्रा॑य॒ हि स तम्प्राय॑च्छ॒त्तस्मै᳚ त्वा॒ विष्ण॑वे॒ त्वेत्या॑ह॒ यदे॒व विष्णु॑र॒न्वति॑ष्ठत ज॒हीति॒ तस्मा॒द्विष्णु॑म॒न्वाभ॑जति॒

### मन्त्रः
इन्द्रो॑ वृ॒त्राय॒ वज्र॒मुद॑यच्छत् ।  
स वृ॒त्रो वज्रा॒दुद्य॑तादबिभेत् ।  
सो᳚ऽब्रवी॒न्  -  
"मा मे॒ प्र हा॒रस्ति॒ वा इ॒दम् मयि॑ वी॒र्य॑न् तत् ते॒ प्र दा᳚स्यामि"+इति॑ ।  
तस्मा॑ उ॒क्थ्य्॑ प्राय॑च्छत् ।  
तस्मै᳚ द्वि॒तीय॒म् उद॑यच्छत् ।  
सो᳚ऽब्रवी॒न्  -  
"मा मे॒ प्र हा॒रस्ति॒ वा इ॒दम् मयि॑ वी॒र्य॑न् तत् ते॒ प्र दा᳚स्यामि"+इति॑ । [1]  
तस्मा॑ उ॒क्थ्य॑मे॒व प्राय॑च्छ॒त् ।  
तस्मै॑ तृ॒तीय॒म् उद॑यच्छत् ।  
तव्ँ विष्णु॒रन्व॑तिष्ठत । "ज॒हि"+इति॑ ।  
सो᳚ऽब्रवी॒न् -  
मा मे॒ प्र हा॒रस्ति॒ वा इ॒दम् मयि॑ वी॒र्य॑न् तत् ते॒ प्र दा᳚स्यामि"+इति॑ ।  
तस्मा॑ उ॒क्थ्य॑मे॒व प्राय॑च्छत् ।  
तन् निर्मा॑यम् भू॒तम॑हन् ।  
य॒ज्ञो हि तस्य॑ मा॒यासीत् ।
यदु॒क्थ्यो॑ गृ॒ह्यत॑ इन्द्रि॒यमे॒व [2]
तद् वी॒र्य॑य्ँ यज॑मानो॒ भ्रातृ॑व्यस्य वृङ्क्ते ।  
"इन्द्रा॑य त्वा बृ॒हद्व॑ते॒ वय॑स्वत॒" इत्या॑ह ।  
इन्द्रा॑य॒ हि स तम् प्राय॑च्छत् ।  
"तस्मै᳚ त्वा॒ विष्ण॑वे॒ त्वा"+ इत्या॑ह ।  
यदे॒व विष्णु॑र॒न्वति॑ष्ठत । "ज॒हि" इति॑ ।  
तस्मा॒द् विष्णु॑म् अ॒न्वाभ॑जति ।  

#### टीका
1इन्द्रो वृत्रायेत्यादि ।। वृत्रं प्रहर्तुं वज्रमुदयच्छत् उद्यतवान् । स च तस्मादुद्यतात् अबिभेत् भीतवान् । अथ स वृत्रोब्रवीत् इन्द्रम् । मा मे प्रहाः मां मा प्रहार्षीः, अस्ति मयीदं वीर्यं तत्तुभ्यं प्रदास्यामीत्युक्त्वा तस्मै उक्थ्यं ग्रहं प्रायच्छत् । हरतेर्लुङि सिचि वृद्वौ 'बहुलं छन्दसि' इतीडभावे 'यस्य' इति लोपे 'रात्सस्य' इति स लोपः । तस्मै द्वितीयमित्यादि । गतम् । तृतीये पर्याये तमुद्यतवज्रमिन्द्रं अनुलक्ष्य इन्द्रकार्यमुद्दिश्य विष्णुरन्वतिष्ठत आत्मानं प्रकाशितवात् । प्रकाशने आत्मनेपदम् । कथं वदन्? जहीति । जह्येतं सहायस्तवाहमिति । यद्वा - जह्येनं मायावित्वमेवास्यैतत् यदिदं वीर्यप्रदानमिति । वृत्रोपि तत् पुनस्तृतीयमुक्थ्यं प्रायच्छत् । अथेन्द्रः त्रिषूक्थ्येषु वृत्तेषु निर्मायं भूतं मायारहितं संजातं सुखेन हतवान् वृत्रम् । का पुनरस्य मायेत्याह - यज्ञो हीति । यज्ञो हि तस्य मायास्थानीयः व्यामोहहेतुरासीत् । तेन भीतोभवत् । अतो निर्मायत्वात्तं हतवान् । यदुक्थ इत्यादि । गतम् । यदेवेत्यादि । यस्माद्विष्णुस्सहकारितया जहीत्यवदत् तस्मात्तमप्यत्रान्वाभजति इन्द्रेण सह भागवन्तं करोत्यस्मिन् ग्रहे ।।


### संयुक्तमन्त्रः
त्रिर्निर्गृ॑ह्णाति॒ त्रिर्हि स तन्तस्मै॒ प्राय॑च्छदे॒ष ते॒ योनि॒ पुन॑र्हविर॒सीत्या॑ह॒ पुन॑पुनः [3]  
ह्य॑स्मान्निर्गृ॒ह्णाति॒

### मन्त्रः
त्रिर् निर्गृ॑ह्णाति ।  
त्रिर्हि स तन् तस्मै॒ प्राय॑च्छत् ।  
"ए॒ष ते॒ योनि॒ पुन॑र्हविर॒सि"+ इत्या॑ह ।  
पुन॑पुनर् ह्य॑स्मान् निर्गृ॒ह्णाति ।[3]  

#### टीका
2त्रिरिति ।। त्रेधा ग्रहं निर्भज्य गृह्णाति । 'एष ते योनिः पुनः हविरसि' इति शाखान्तरपाठं व्याचष्टे - यत्र पुनरस्मान्निर्गृह्यते तत्रैव सामर्थ्यात् पुनर्हविरसीति भवितव्यमिति गम्यते ।।


### संयुक्तमन्त्रः
चख्षु॒र्वा ए॒तद्य॒ज्ञस्य॒ यदु॒क्थ्य॑स्तस्मा॑दु॒क्थ्यꣳ॑ हु॒तꣳ सोमा॑ अ॒न्वाय॑न्ति॒ तस्मा॑दा॒त्मा चख्षु॒रन्वे॑ति॒ तस्मा॒देक॒य्ँयन्त॑म्ब॒हवोऽनु॑ यन्ति॒ तस्मा॒देको॑ बहू॒नाम्भ॒द्रो भ॑वति॒ तस्मा॒देको॑ ब॒ह्वीर्जा॒या वि॑न्दते॒

### मन्त्रः
चख्षु॒र्वा ए॒तद्य॒ज्ञस्य॒ यदु॒क्थ्यः॑ ।  
तस्मा॑दु॒क्थ्यꣳ॑ हु॒तꣳ सोमा॑ अ॒न्वाय॑न्ति ।  
तस्मा॑द् आ॒त्मा चख्षु॒रन्वे॑ति ।  
तस्मा॒देक॒य्ँ यन्त॑म् ब॒हवोऽनु॑ यन्ति ।  
तस्मा॒देको॑ बहू॒नाम् भ॒द्रो भ॑वति ।  
तस्मा॒देको॑ ब॒ह्वीर् जा॒या वि॑न्दते ।  

#### टीका
3चक्षुर्वा इत्यादि ।। अस्य चक्षुस्थानीयत्वात् अमुं हुतमनुलक्ष्य सोमाश्चमसा आयन्ति । तस्मादेव कारणात् आत्मा पुरुषश्चक्षुरन्वेति अनुगच्छति चक्षुषा दृष्टमेव प्ततिपद्यते । तस्मादेव कारणादेकं चक्षुष्मन्तं यन्तं बहवोचक्षुषोनुयन्ति अनुगच्छन्ति । यद्वा - एकं प्रधानं चक्षुस्थानीयं यन्तं बहवो राजानो[वो अनुजना अ]नुयन्ति सेवन्ते । तस्मादेव कारणात् एकः पुरुषः चक्षुरिव प्रदर्शको बहूनां भद्रः कल्याणकारी भवति बहूनामुपजीव्यो भवति । तस्मादेव कारणात् चक्षुस्थानीय एकः स्वतन्त्रः पुमान् बह्वीर्जाया अस्वतन्त्रा विन्दते लभते ।।


### संयुक्तमन्त्रः
यदि॑ का॒मये॑ताध्व॒र्युरा॒त्मान॑य्ँयज्ञयश॒सेना᳚र्पयेय॒मित्य॑न्त॒राह॑व॒नीय॑ञ्च हवि॒र्धान॑ञ्च॒ तिष्ठ॒न्नव॑ नयेत् [4]  
आ॒त्मान॑मे॒व य॑ज्ञयश॒सेना᳚र्पयति॒ यदि॑ का॒मये॑त॒ यज॑मानय्ँयज्ञयश॒सेना᳚र्पयेय॒मित्य॑न्त॒रा स॑दोहविर्धा॒ने तिष्ठ॒न्नव॑ नये॒द्यज॑मानमे॒व य॑ज्ञयश॒सेना᳚र्पयति॒ यदि॑ का॒मये॑त सद॒स्यान्॑यज्ञयश॒सेना᳚र्पयेय॒मिति॒ सद॑ आ॒लभ्याव॑ नयेथ्सद॒स्या॑ने॒व य॑ज्ञयश॒सेना᳚र्पयति ॥ [5]  

### मन्त्रः
यदि॑ का॒मये॑त + "अध्व॒र्युर् आ॒त्मान॑य्ँ यज्ञयश॒सेना᳚र्पयेय॒म्" इति॑ ।  
अ॒न्त॒रा ऽऽह॑व॒नीय॑ञ् च हवि॒र्धान॑ञ् च॒ तिष्ठ॒न्न् अव॑ नयेत् ।[4]  
आ॒त्मान॑मे॒व य॑ज्ञयश॒सेना᳚र्पयति ।  
यदि॑ का॒मये॑त॒ -  
"यज॑मानय्ँ यज्ञयश॒सेना᳚र्पयेय॒म्" इति॑ ।  
अ॒न्त॒रा स॑दोहविर्धा॒ने तिष्ठ॒न्नव॑ नयेत् ।
यज॑मानमे॒व य॑ज्ञयश॒सेना᳚र्पयति ।  
यदि॑ का॒मये॑त -  
"सद॒स्यान्॑ यज्ञयश॒सेना᳚र्पयेय॒म्" इति॑ ।  
सद॑ आ॒लभ्याव॑ नयेत् ।  
स॒द॒स्या॑न् ए॒व य॑ज्ञयश॒सेना᳚र्पयति ॥ [5]  

#### टीका
4यदि कामयेतेत्यादि ।। यज्ञस्य यशः फलं यज्ञयशसम्, 'अनसन्तान्नपुंसकात्' इत्यच्समासान्तः । आहवनीयहविर्धानयोर्मध्ये तिष्ठन् होतृचमसमवनयेत् । गतमन्यत् । आलभ्यानुप्राप्यावनयेत् ।।

इति षष्ठे पञ्चमे प्रथमोनुवाकः ॥  

## अनुवाकः ३

### संयुक्तमन्त्रः
आयु॒र्वा ए॒तद्य॒ज्ञस्य॒ यद्ध्रु॒व उ॑त्त॒मो ग्रहा॑णाङ्गृह्यते॒ तस्मा॒दायु॑ प्रा॒णाना॑मुत्त॒मम्मू॒र्धान॑न्दि॒वो अ॑र॒तिम्पृ॑थि॒व्या इत्या॑ह मू॒र्धान॑मे॒वैनꣳ॑ समा॒नाना᳚ङ्करोति वैश्वान॒रमृ॒ताय॑ जा॒तम॒ग्निमित्या॑ह वैश्वान॒रꣳ हि दे॒वत॒यायु॑रुभ॒यतो॑वैश्वानरो गृह्यते॒ तस्मा॑दुभ॒यत॑ प्रा॒णा अ॒धस्ता᳚च्चो॒परि॑ष्टाच्चा॒र्धिनो॒ऽन्ये ग्रहा॑ गृ॒ह्यन्ते॒ऽर्धी ध्रु॒वस्तस्मा᳚त् [6]  
अ॒र्ध्यवा᳚ङ्प्रा॒णो᳚ऽन्येषा᳚म्प्रा॒णाना॒म्

### मन्त्रः
आयु॒र्वा ए॒तद् य॒ज्ञस्य॒ यद् ध्रु॒वः ।  
उ॒त्त॒मो ग्रहा॑णाङ् गृह्यते॒ , तस्मा॒दायु॑ प्रा॒णाना॑मुत्त॒मम् ।  
"मू॒र्धान॑न्दि॒वो अ॑र॒तिम्पृ॑थि॒व्या" इत्या॑ह ।  
मू॒र्धान॑म् ए॒वैनꣳ॑ समा॒नाना᳚ङ् करोति ।  
"वै॒श्वा॒न॒र॒मृ॒ताय॑ जा॒तम॒ग्निम्" इत्या॑ह ।  
वै॒श्वा॒न॒रꣳ हि दे॒वत॒याऽयुः॑ ।  
उ॒भ॒यतो॑वैश्वानरो गृह्यते ।  
तस्मा॑दुभ॒यत॑ प्रा॒णाः ।  
अ॒धस्ता᳚च् चो॒परि॑ष्टाच् च ।  
अ॒र्धिनो॒ ऽन्ये ग्रहा॑ गृ॒ह्यन्ते॒ ऽर्धी ध्रु॒वः ।  
तस्मा᳚द्  अ॒र्ध्यवा᳚ङ् प्रा॒णो᳚ ऽन्येषा᳚म् प्रा॒णानाम् । [6]  

#### टीका
1आयुर्वा इत्यादि ।। ध्रुवो नाम यज्ञस्ययुस्थानीयः उत्तमोऽन्त्यो धाराग्रहाणां गृह्यते । तस्मात्कारणात्प्राणानां प्राणनकालानामायुरुत्तमं उद्गततमं जीवनकालसमम्बन्धित्वादायुषः । मूर्धानमेवेति । एनं यजमानं समानानां प्रधानं करोति । वैश्वानरं हीति । तत्स्थित्यधीनत्वात् । उभयतोवैश्वानर इति । ऋचि यजुषि च वैश्वानरग्रहणात् । उभयत इति । अधस्तात्पायूपस्थं उपरिष्टाच्चक्षुरादि । अर्धिन इत्यादि । अन्येऽपि सर्वेऽपि ग्रहाः अर्धिनः अर्धवन्तः यज्ञार्धस्य वोढारः । ध्रुवः एक एवार्धी अर्धान्तरस्य वोढा तस्मादवाङ्प्राणः उपस्थ अर्धीदेहकृतस्य अर्धस्य निर्वोढा पुरुषोत्पत्तिस्तत इति कृत्वा । अन्येषां प्राणानामिति । सामर्थ्यादर्थान्तरं निर्वाह्यमिति गम्यते । यद्वा - अन्येषां प्राणानां यादृशोर्धो निर्वोढव्यः तादृशेनार्धेन तस्य निर्वोढृत्वात् ।।


### संयुक्तमन्त्रः
उपो᳚प्ते॒ऽन्ये ग्रहाः᳚ सा॒द्यन्तेऽनु॑पोप्ते ध्रु॒वस्तस्मा॑द॒स्थ्नान्या प्र॒जा प्र॑ति॒तिष्ठ॑न्ति मा॒ꣳ॒सेना॒न्या

### मन्त्रः
उपो᳚प्ते॒ऽन्ये ग्रहाः᳚ सा॒द्यन्तेऽनु॑पोप्ते ध्रु॒वः ।  
तस्मा॑द॒स्थ्नान्या प्र॒जा प्र॑ति॒तिष्ठ॑न्ति , मा॒ꣳ॒सेना॒न्याः ।  

#### टीका
2उपोप्त इति ।। उपोप्ते मृदमुपोप्य खरीकृते अन्ये ग्रहास्साद्यन्ते, अनुपोप्ते भूम्यामेव ध्रुवस्साद्यते । तस्मादस्थ्ना खरेण खुरादिना अन्याः प्रजाः गवादयः प्रतितिष्ठन्ति भूम्यां स्थितिं कुर्वन्ति अन्यास्तु मनुष्यादयः प्रजाः मांसेन प्रतितिष्ठन्ति ।।


### संयुक्तमन्त्रः
असु॑रा॒ वा उ॑त्तर॒त पृ॑थि॒वीम्प॒र्याचि॑कीर्ष॒न्तान्दे॒वा ध्रु॒वेणा॑दृꣳह॒न्तद्ध्रु॒वस्य॑ ध्रुव॒त्वय्यँद्ध्रु॒व उ॑त्तर॒तस्सा॒द्यते॒ धृत्या॒

### मन्त्रः
असु॑रा॒ वा उ॑त्तर॒त पृ॑थि॒वीम् प॒र्याचि॑कीर्षन् ।  
तान् दे॒वा ध्रु॒वेणा॑दृꣳहन् ।  
तद्ध्रु॒वस्य॑ ध्रुव॒त्वय् यँद्ध्रु॒व उ॑त्तर॒तस् सा॒द्यते᳚ । धृत्यै᳚ ।  

#### टीका
3असुरा वा इत्यादि ।। पर्याकर्तुमुत्तरत आक्रष्टुमैच्छन् । देवास्तु तां ध्रुवेण ग्रहेणादृंहन् दृढामकुर्वन् । तेनायं ध्रुवोभवत् । ध्रुवं करोतीति ध्रुवः, ण्यन्तात्पचाद्यच् । तस्मादुत्तरतोस्य सादनं पृथिव्याः धृत्यै धारणाय भवति ।।


### संयुक्तमन्त्रः
आयु॒र्वा ए॒तद्य॒ज्ञस्य॒ यद्ध्रु॒व आ॒त्मा होता॒ यद्धो॑तृचम॒से ध्रु॒वम॑व॒नय॑त्या॒त्मन्ने॒व य॒ज्ञस्य॑ [7]  
आयु॑र्दधाति पु॒रस्ता॑दु॒क्थस्या॑व॒नीय॒ इत्या॑हु पु॒रस्ता॒द्ध्यायु॑षो भु॒ङ्क्ते म॑ध्य॒तो॑ऽव॒नीय॒ इत्या॑हुर्मध्य॒मेन॒ ह्यायु॑षो भु॒ङ्क्त उ॑त्तरा॒र्धे॑ऽव॒नीय॒ इत्या॑हुरुत्त॒मेन॒ ह्यायु॑षो भु॒ङ्क्ते वै᳚श्वदे॒व्यामृ॒चि श॒स्यमा॑नाया॒मव॑ नयति वैश्वदे॒व्यो॑ वै प्र॒जा प्र॒जास्वे॒वायु॑र्दधाति ॥ [8]  

### मन्त्रः
आयु॒र्वा ए॒तद्य॒ज्ञस्य॒ यद्ध्रु॒व आ॒त्मा होता᳚ ।  
यद्धो॑तृचम॒से ध्रु॒वम॑व॒नय॑त्य्  आ॒त्मन्ने॒व य॒ज्ञस्य॑ + आयु॑र्दधाति ।[7]  
"पु॒रस्ता॑द् उ॒क्थस्या॑व॒नीय॒" इत्या॑हुः ।  
पु॒रस्ता॒द्ध्यायु॑षो भु॒ङ्क्ते ।  
"म॒ध्य॒तो॑ऽव॒नीय॒" इत्या॑हुः ।  
म॒ध्य॒मेन॒ ह्यायु॑षो भु॒ङ्क्ते ।  
"उ॒त्त॒रार्धे॑ ऽव॒नीय॒" इत्या॑हुः ।  
उ॒त्त॒मेन॒ ह्यायु॑षो भु॒ङ्क्ते ।  
वै᳚श्वदे॒व्याम् ऋ॒चि श॒स्यमा॑नाया॒मव॑ नयति ।  
वै॒श्व॒दे॒व्यो॑ वै प्र॒जाः ।  
प्र॒जास्वे॒वायु॑र् दधाति ॥ [8]  

#### टीका
4आयुर्वा इत्यादि ।। गतम् । पुरस्तादुक्थस्य शस्त्रस्य च पूर्वस्मिन्नर्धे अवनीय अवनेतव्य इत्याहुः यज्ञविदः । आयुषः पूर्वभागे हि स्वैरं भुङ्क्ते पुरुषः । तस्मादायुस्संबन्धाय पुरस्तादेवावनयनं कुर्यात् । मध्यतः मध्ये शस्त्रस्यावनेतव्य इत्यन्य आहुर्यज्ञविदः । आषो मध्यमे हि भागे प्रभूतं भुङ्क्ते । उत्तरार्धे शस्त्रस्यावनेतव्य इत्यपरे यज्ञविद आहुः । उत्तमे ह्यायुषो भागे श्रद्दधानो भुङ्क्ते । वैश्वदेव्यामित्यादि । गतम् ।।

इति षष्ठे पञ्चमे द्वितीयोनुवाकः ॥  


## अनुवाकः ३

### संयुक्तमन्त्रः
य॒ज्ञेन॒ वै दे॒वास्सु॑व॒र्गल्ँलो॒कमा॑य॒न्ते॑ऽमन्यन्त मनु॒ष्या॑ नो॒ऽन्वाभ॑विष्य॒न्तीति॒ ते स॑व्ँवथ्स॒रेण॑ योपयि॒त्वा सु॑व॒र्गल्ँलो॒कमा॑य॒न्तमृष॑य ऋतुग्र॒हैरे॒वानु॒ प्राजा॑न॒न्॒यदृ॑तुग्र॒हा गृ॒ह्यन्ते॑ सुव॒र्गस्य॑ लो॒कस्य॒ प्रज्ञा᳚त्यै॒ द्वाद॑श गृह्यन्ते॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रस्य॒ प्रज्ञा᳚त्यै स॒ह प्र॑थ॒मौ गृ॑ह्येते स॒होत्त॒मौ तस्मा॒द्द्वौद्वा॑वृ॒तू उ॑भ॒यतो॑मुखमृतुपा॒त्रम्भ॑वति॒ कः [9]  
हि तद्वेद॒ यत॑ ऋतू॒नाम्मुख॑म्

### मन्त्रः
य॒ज्ञेन॒ वै दे॒वास् सु॑व॒र्गल्ँ लो॒कमा॑यन् ।  
ते॑ऽमन्यन्त -  
"मनु॒ष्या॑ नो॒ऽन्वाभ॑विष्य॒न्ति"+ इति॑ ।  
ते स॑व्ँवथ्स॒रेण॑ योपयि॒त्वा सु॑व॒र्गल्ँ लो॒कमा॑यन् ।  
तमृष॑य ऋतुग्र॒हैर् ए॒वानु॒ प्राजा॑नन् ।  
यदृ॑तुग्र॒हा गृ॒ह्यन्ते॑ सुव॒र्गस्य॑ लो॒कस्य॒ प्रज्ञा᳚त्यै ।  
द्वाद॑श गृह्यन्ते ।  
द्वाद॑श॒ मासाः᳚ सव्ँवथ्स॒रः ।  
स॒व्ँव॒थ्स॒रस्य॒ प्रज्ञा᳚त्यै ।  
स॒ह प्र॑थ॒मौ गृ॑ह्येते स॒होत्त॒मौ ।  
तस्मा॒द् द्वौद्वा॑वृ॒तू ।  
उ॒भ॒य॒तो॑मुखमृतुपा॒त्रम् भ॑वति ।  
को हि तद्वेद॒ यत॑ ऋतू॒नाम् मुख᳚म् ।[9]  

#### टीका
1यज्ञेन वा इत्यादि ।। गतम् । अस्मदनुसारेण स्वर्गमागमिष्यन्तीति । अथ ते संवत्सरेण योपयित्वा मोहयित्वा मनुष्यान् स्वर्गं गताः । संवत्सरमहिमाक्षिप्तचेतसो मनुष्याः स्वर्गं नाद्रियन्ते । युप विमोहने । अथ ऋषयः तं स्वर्गं ऋतुग्रहैरेवानुप्राजानम् प्रज्ञातवन्तः । तस्मादृतुग्रहाणां ग्रहणं स्वर्गस्य प्रज्ञात्यै भवति । द्वादशानां ग्रहणं द्वादशमासात्मकसंवत्सरस्य प्रज्ञात्यै भवति । संवत्सरस्य हि प्रज्ञानेन मोहनिवृत्त्या स्वर्गः प्रज्ञातो भवति । प्रथमौ उत्तमौ च सह गृह्येते । सामर्थ्यादन्ये भेदेन गृह्यन्ते इति गम्यते । तस्माद्द्वौ द्वौ ऋतू ऋत्ववयवौ द्वौ मासौ एक ऋतुरिति यावत् । उभयत इत्यादि । को नाम तद्वेद । किम्? यतः प्रभृति ऋतूनां मुखमुपक्रमः ऋतुधर्माणां प्रवृत्त्यारम्भः केन चिदपि न ज्ञायते अत्रैव मुखं स्यादिति । तस्य च दुर्ज्ञानत्वादुभयतो मुखे ऋतुपात्रे भवतः ।।


### संयुक्तमन्त्रः
ऋ॒तुना॒ प्रेष्येति॒ षट्कृत्व॑ आह॒ षड्वा ऋ॒तव॑ ऋ॒तूने॒व प्री॑णात्यृ॒तुभि॒रिति॑ च॒तुश्चतु॑ष्पद ए॒व प॒शून्प्री॑णाति॒ द्वि पुन॑र्ऋ॒तुना॑ह द्वि॒पद॑ ए॒व प्री॑णात्य्

### मन्त्रः
ऋ॒तुना॒ प्रेष्येति॒ षट्कृत्व॑ आह ।  
षड्वा ऋ॒तवः॑ ।  
ऋ॒तूने॒व प्री॑णाति ।  
"ऋ॒तुभि॒र्" इति॑
च॒तुश्चतु॑ष्पद ए॒व प॒शून् प्री॑णाति ।  
द्वि पुन॑र्ऋ॒तुना॑ह ।  
द्वि॒पद॑ ए॒व प्री॑णाति ।  

#### टीका
2ऋतुनेत्यादि ।। ऋतुना प्रेष्येति आद्येषु त्रिषु अध्वर्युराह । एवं त्रिषु प्रतिप्रस्थाता । एवं षट्कृत्व आह । षड्वा इत्यादि । गतम् । ऋतुभिरित्यादि । पात्रयोर्मुखे अवाङ्मुखमपर्यावृत्य ऋतुभिः प्रेष्येति सप्तमादिषु द्वयोरध्वर्युराह । एवं द्वयोः प्रतिप्रस्थाता । एवं चतुराह । चतुष्पदः पशून् गवादीन् प्रीणाति । द्विः पुनरित्यादि । पुनः पात्रयोर्मुखे पर्यावृत्य ऋतुना प्रेष्येति सकृदध्वर्युराह । एवं सकृत्प्रतिप्रस्थाता । एवं द्विराह । द्विपदः पशून् मनुष्यादीन् प्रीणाति ।।


### संयुक्तमन्त्रः
ऋ॒तुना॒ प्रेष्येति॒ षट्कृत्व॑ आह॒र्तुभि॒रिति॑ च॒तुस्तस्मा॒च्चतु॑ष्पाद प॒शव॑ ऋ॒तूनुप॑ जीवन्ति॒ द्विः [10]  
पुन॑र्ऋ॒तुना॑ह॒ तस्मा᳚द्द्वि॒पाद॒श्चतु॑ष्पद प॒शूनुप॑ जीवन्त्य्

### मन्त्रः
ऋ॒तुना॒ प्रेष्येति॒ षट्कृत्व॑ आह ।  
ऋर्तुभि॒रिति॑ ।  
च॒तुस् तस्मा॒च् चतु॑ष्पाद प॒शव॑ ऋ॒तूनुप॑ जीवन्ति ।  
द्विपुन॑र्ऋ॒तुना॑ह ।[10]  
तस्मा᳚द् द्वि॒पाद॒श् चतु॑ष्पद प॒शूनुप॑ जीवन्ति ।

#### टीका
3एवं षण्णां चतुर्णां द्वयोश्च पृथक्पृथक् स्तुतिः कृता । इदानीं संघातं स्तोतुमाह - ऋतुनेत्यादि ।। यस्मादेवं षट्कृत्वः चतुष्कृत्वश्चाह तस्माच्चतुष्पादः पशवः गवादयः ऋतूनुपजीवन्ति ऋतुधर्मान् शीतोष्णादीनुपजीवन्ति । ततः पुनश्च यस्मात् 'ऋतुना' इति द्विराह तस्माद्द्विपादः पशवः चतुष्पदश्च पशून् क्षीरादिभोगेनोपजीवन्ति ।।


### संयुक्तमन्त्रः
ऋ॒तुना॒ प्रेष्येति॒ षट्कृत्व॑ आह॒र्तुभि॒रिति॑ च॒तुर्द्वि पुन॑र्ऋ॒तुना॑हा॒क्रम॑णमे॒व तथ्सेतु॒य्ँयज॑मान कुरुते सुव॒र्गस्य॑ लो॒कस्य॒ सम॑ष्ट्यै॒

### मन्त्रः
ऋ॒तुना॒ प्रेष्येति॒ षट्कृत्व॑ आह ।  
"ऋ॒र्तुभि॒र्" इति॑ च॒तुर्द्वि पुन॑र् ऋ॒तुना॑ह ।  
आ॒क्रम॑णमे॒व तत् ।  
सेतु॒य्ँ यज॑मान कुरुते सुव॒र्गस्य॑ लो॒कस्य॒ सम॑ष्ट्यै ।

#### टीका
4इदानीं संघातस्य स्तुत्यन्तरं क्रियते - ऋतुनेत्यादि ।। ऋतुना ऋतुभिः ऋतुनेति षट्कृत्वः चतुः द्विश्च यद्वचनं तदाक्रमणं सोपानं सेतुं गमनमार्गं यजमानः कुरुते स्वर्गस्य समष्टवै प्राप्त्यर्थम् ।।


### संयुक्तमन्त्रः
नान्यो᳚न्यमनु॒ प्र प॑द्येत॒ यद॒न्यो᳚ऽन्यम॑नु प्र॒पद्ये॑त॒र्तुर्ऋ॒तुमनु॒ प्र प॑द्येत॒र्तवो॒ मोहु॑कास्स्युः [11]  

### मन्त्रः
नान्यो᳚न्यमनु॒ प्र प॑द्येत ।  
यद॒न्यो᳚ऽन्यम॑नु प्र॒पद्ये॑त + ऋ॒र्तुर् ऋ॒तुमनु॒ प्र प॑द्येत +
ऋ॒र्तवो॒ मोहु॑कास् स्युः । [11]  

#### टीका
5नान्योन्यमित्यादि ।। परस्परस्यानुप्रवृत्तिं न कुर्यातामध्वर्युप्रतिप्रस्थातारौ । यदैको हविर्धानान्निष्क्रामति नेतरस्तदा निष्क्रामेत् । अपितु प्रविशेत् । यदैकः प्रविशति नेतरस्तदा प्रविशेत्, अपितु निष्क्रामेत् । द्वार्येव संभवति ततः प्रविशन्तमेवाध्वर्युं प्रतिप्रस्थाता ग्रहेण परिगृह्णाति । निष्क्रामन्तमध्वर्युं पात्रेण परिगृह्णाति । यदान्योन्यमनुमपद्येत तदा ऋतुः ऋत्वन्तरमनुप्रपद्येत एकप्रवृत्ते इतरः प्रवर्तेत । ततश्च ऋतवो मोहुका मोहनशीलाः संकीर्णस्वभावास्स्युः । छान्दस उकञ् ।।


### संयुक्तमन्त्रः
प्रसि॑द्धमे॒वाध्व॒र्युर्दख्षि॑णेन॒ प्र प॑द्यते॒ प्रसि॑द्धम्प्रतिप्रस्था॒तोत्त॑रेण॒

### मन्त्रः
प्रसि॑द्धमे॒वाध्व॒र्युर्दख्षि॑णेन॒ प्र प॑द्यते ।  
प्रसि॑द्धम् प्रतिप्रस्था॒तोत्त॑रेण ।  

#### टीका
6प्रसिद्धमेवेत्यादि ।। गमनसिद्धेरारम्भः प्रसिद्धं उपक्रमतः प्रभृति अव्यवधानेन दक्षिणेन प्रतिपद्यते अध्वर्युः । अतः प्रभृति प्रतिप्रस्थाता च उत्तरेण प्रसिद्धमेव प्रतिपद्यते । यद्वा - प्रसिद्धं प्रथमसिद्धं मार्गं दक्षिणेनोत्तरं उत्तरमार्गं प्रतिपद्यते दक्षिणतोपक्रम्य गच्छेत् ।।


### संयुक्तमन्त्रः
तस्मा॑दादि॒त्यष्षण्मा॒सो दख्षि॑णेनैति॒ षडुत्त॑रेणोपया॒मगृ॑हीतोऽसि स॒ꣳ॒सर्पो᳚ऽस्यꣳहस्प॒त्याय॒ त्वेत्या॒हास्ति॑ त्रयोद॒शो मास॒ इत्या॑हु॒स्तमे॒व तत्प्री॑णाति ॥ [12]  

### मन्त्रः
तस्मा॑दादि॒त्यष् षण्मा॒सो दख्षि॑णेनैति॒ षडुत्त॑रेण ।  
उ॒प॒या॒मगृ॑हीतोऽसि , स॒ꣳ॒सर्पो᳚ऽस्यꣳहस्प॒त्याय॒ त्वा इत्या॑ह ।  
"अस्ति॑ त्रयोद॒शो मास॒" इत्या॑हुः ।  
तमे॒व तत् प्री॑णाति ॥ [12]  

#### टीका
7तस्मादिति ।। आदित्यः आषाढादीन् षण्मासान् दक्षिणेनैति दक्षिणस्यां दिशि गच्छति । 'एनबन्यतरस्याम्' इत्येनप्प्रत्ययः । अथ तैषादीत् षण्मासान् उत्तरेणादित्यो गच्छति । स एव प्रत्ययः । उपयामगृहीतोसीत्यादि । गतम् । तद्ग्रहणं योधिकमासस्तमेव मासं प्रीणाति प्रीणयति त्रयोदशेन ग्रहणेन ।।

इति षष्ठे पञ्चमे तृतीयोनुवाकः ॥  


## अनुवाकः ४

### संयुक्तमन्त्रः
सु॒व॒र्गाय॒ वा ए॒ते लो॒काय॑ गृह्यन्ते॒ यदृ॑तुग्र॒हा ज्योति॑रिन्द्रा॒ग्नी यदै᳚न्द्रा॒ग्नमृ॑तुपा॒त्रेण॑ गृ॒ह्णाति॒ ज्योति॑रे॒वास्मा॑ उ॒परि॑ष्टाद्दधाति सुव॒र्गस्य॑ लो॒कस्यानु॑ख्यात्या

### मन्त्रः
सु॒व॒र्गाय॒ वा ए॒ते लो॒काय॑ गृह्यन्ते॒ यदृ॑तुग्र॒हाः ।  
ज्योति॑रिन्द्रा॒ग्नी ।  
यदै᳚न्द्रा॒ग्नमृ॑तुपा॒त्रेण॑ गृ॒ह्णाति॒ , ज्योति॑रे॒वास्मा॑ उ॒परि॑ष्टाद् दधाति ।  
सु॒व॒र्गस्य॑ लो॒कस्यानु॑ख्यात्यै ।  

#### टीका
1सुवर्गायेत्यादि ।। गतम् । स्वर्गं गच्छतो हि प्रकाशेन ज्योतिषा भाव्यं, तस्मादृतुपात्रेणैन्द्राग्नस्य ग्रहणात् यनमानार्थं ज्योतिर्दधाति उत्पादयति, उपरिष्टात्स्वर्गप्राप्तिकाले स्वर्गस्यानुक्रमेण प्रकाशनार्थम् ।।


### संयुक्तमन्त्रः
ओजो॒भृतौ॒ वा ए॒तौ दे॒वाना॒य्ँयदि॑न्द्रा॒ग्नी यदै᳚न्द्रा॒ग्नो गृ॒ह्यत॒ ओज॑ ए॒वाव॑ रुन्द्धे

### मन्त्रः
ओजो॒भृतौ॒ वा ए॒तौ दे॒वानाँ॒य् , यदि॑न्द्रा॒ग्नी ।  
यदै᳚न्द्रा॒ग्नो गृ॒ह्यत॒ , ओज॑ ए॒वाव॑ रुन्धे ।  

#### टीका
2ओजोभृतावित्यादि ।। देवानां मध्येऽतिशयेन ओजोभृतावेतौ । गतमन्यत् ।।


### संयुक्तमन्त्रः
वैश्वदे॒वꣳ शु॑क्रपा॒त्रेण॑ गृह्णाति वैश्वदे॒व्यो॑ वै प्र॒जा अ॒सावा॑दि॒त्यश्शु॒क्रो यद्वै᳚श्वदे॒वꣳ शु॑क्रपा॒त्रेण॑ गृ॒ह्णाति॒ तस्मा॑द॒सावा॑दि॒त्यः [13]  
सर्वाः᳚ प्र॒जा प्र॒त्यङ्ङुदे॑ति॒ तस्मा॒थ्सर्व॑ ए॒व म॑न्यते॒ माम्प्रत्युद॑गा॒दिति॑ वैश्वदे॒वꣳ शु॑क्रपा॒त्रेण॑ गृह्णाति वैश्वदे॒व्यो॑ वै प्र॒जास्तेज॑श्शु॒क्रो यद्वै᳚श्वदे॒वꣳ शु॑क्रपा॒त्रेण॑ गृ॒ह्णाति॑ प्र॒जास्वे॒व तेजो॑ दधाति ॥ [14]  

### मन्त्रः
वै॒श्व॒दे॒वꣳ शु॑क्रपा॒त्रेण॑ गृह्णाति ।  
वै॒श्व॒दे॒व्यो॑ वै प्र॒जाः ।  
अ॒सावा॑दि॒त्यश् शु॒क्रो ।  
यद्वै᳚श्वदे॒वꣳ शु॑क्रपा॒त्रेण॑ गृ॒ह्णाति॑ ।  
तस्मा॑द् अ॒सावा॑दि॒त्यस्  सर्वाः᳚ प्र॒जा प्र॒त्यङ्ङुदे॑ति ।[13]  
तस्मा॒थ्सर्व॑ ए॒व म॑न्यते॒  -  "माम् प्रत्युद॑गा॒द्" इति॑ ।  
वै॒श्व॒दे॒वꣳ शु॑क्रपा॒त्रेण॑ गृह्णाति ।  
वै॒श्व॒दे॒व्यो॑ वै प्र॒जाः ।  
तेज॑श्शु॒क्र_ ।  
यद्वै᳚श्वदे॒वꣳ शु॑क्रपा॒त्रेण॑ गृ॒ह्णाति॑ , प्र॒जास्वे॒व तेजो॑ दधाति ॥ [14]  

#### टीका
3वैश्वदेवमित्यादि ।। आदित्यात्मनः शुक्रस्य पात्रेण विश्वग्रहसंबन्धिवैश्वदेवग्रहणात् सर्वाः प्रजाः प्रत्यङ् प्रतिमुखमादित्य उदेति । तस्मात्सर्वोपि जनो मन्यते मां प्रप्युदगादिति मां प्रत्युदगादयमिति मदर्थसाधनायैवायमुदित इति सर्वो मन्यते सर्वाभिमतोदय उदेतीति यावत् । वैश्वदेवविधानं गुणान्तरार्थम् । तेन आत्मनः शुक्रस्य पात्रेण वैश्वदेवग्रहणात् प्रजासु तेजः स्थापयति ।।

इति षष्ठे पञ्चमे चतुर्थोनुवाकः ॥  

## अनुवाकः ५

### संयुक्तमन्त्रः
इन्द्रो॑ म॒रुद्भि॒स्साव्ँवि॑द्येन॒ माध्य॑न्दिने॒ सव॑ने वृ॒त्रम॑ह॒न्॒यन्माध्य॑न्दिने॒ सव॑ने मरुत्व॒तीया॑ गृ॒ह्यन्ते॒ वार्त्र॑घ्ना ए॒व ते यज॑मानस्य गृह्यन्ते॒ तस्य॑ वृ॒त्रञ्ज॒घ्नुष॑ ऋ॒तवो॑ऽमुह्य॒न्थ्स ऋ॑तुपा॒त्रेण॑ मरुत्व॒तीया॑नगृह्णा॒त्ततो॒ वै स ऋ॒तून्प्राजा॑ना॒द्यदृ॑तुपा॒त्रेण॑ मरुत्व॒तीया॑ गृ॒ह्यन्त॑ ऋतू॒नाम्प्रज्ञा᳚त्यै॒

### मन्त्रः
इन्द्रो॑ म॒रुद्भि॒स् साव्ँवि॑द्येन॒ माध्य॑न्दिने॒ सव॑ने वृ॒त्रम॑हन् ।  

यन् माध्य॑न्दिने॒ सव॑ने मरुत्व॒तीया॑ गृ॒ह्यन्ते॒ , वार्त्र॑घ्ना ए॒व ते यज॑मानस्य गृह्यन्ते ।  

तस्य॑ वृ॒त्रञ् ज॒घ्नुष॑ ऋ॒तवो॑ ऽमुह्य॒न्थ् ,
स ऋ॑तुपा॒त्रेण॑ मरुत्व॒तीया॑नगृह्णात् ।  

ततो॒ वै स ऋ॒तून् प्राजा॑नाद् ।  
यदृ॑तुपा॒त्रेण॑ मरुत्व॒तीया॑ गृ॒ह्यन्त॑ , ऋतू॒नाम् प्रज्ञा᳚त्यै ।  

#### टीका
1इन्द्रो मरुद्भिरित्यादि ।। सांविद्य ऐकमत्यं मित्रभावः । मरुत्त्वतीयाः, मरुद्भिस्तद्वान् । 'तसौ मत्वर्थे' इति भत्वम्, ततो देवतायां 'द्यावापृथिवीशुनासीर' इत्यादिना छः । वार्त्रघ्ना इति । वृत्रादेर्हन्तुस्स्वभूता भवन्ति तदर्था भवन्तीति यावत् । उत्सादित्वादञ् । तस्येत्यादि । तस्य ऋतवोमुह्यन् मूढा अज्ञातस्वभावा अभवन् । स इत्यादि । गतम् ।।


### संयुक्तमन्त्रः
वज्र॒व्ँवा ए॒तय्ँयज॑मानो॒ भ्रातृ॑व्याय॒ प्र ह॑रति॒ यन्म॑रुत्व॒तीया॒ उदे॒व प्र॑थ॒मेन॑ [15]  
य॒च्छ॒ति॒ प्र ह॑रति द्वि॒तीये॑न स्तृणु॒ते तृ॒तीये॒न

### मन्त्रः
वज्र॒व्ँ वा ए॒तय्ँ यज॑मानो॒ भ्रातृ॑व्याय॒ प्र ह॑रति ।  
यन् म॑रुत्व॒तीया॒ उदे॒व प्र॑थ॒मेन॑  यच्छति । [15]  
प्र ह॑रति द्वि॒तीये॑न , स्तृणु॒ते तृ॒तीये॑न ।  

#### टीका
2वज्रं वा इत्यादि ।। प्रथमेन मरुत्त्वतीयेन वज्रमुद्यच्छते, द्वितीयेन भ्रातृव्यं ताडयति, तृतीयेन स्तृणुते मारयति भ्रातृव्यं, तस्मान्मरुत्त्वतीया यद्रृह्यन्ते तेन यजमानो भ्रातृव्यवधार्थं वज्रं प्रहरति प्रहिणोति ।।


### संयुक्तमन्त्रः
आयु॑ध॒व्ँवा ए॒तद्यज॑मान॒स्सस्कु॑रुते॒ यन्म॑रुत्व॒तीया॒ धनु॑रे॒व प्र॑थ॒मो ज्या द्वि॒तीय॒ इषु॑स्तृ॒तीय॒ प्रत्ये॒व प्र॑थ॒मेन॑ धत्ते॒ वि सृ॑जति द्वि॒तीये॑न॒ विध्य॑ति तृ॒तीये॒न

### मन्त्रः
आयु॑ध॒व्ँ वा ए॒तद् यज॑मान॒स् सस्कु॑रुते॒ यन् म॑रुत्व॒तीयाः᳚ ।  
धनु॑रे॒व प्र॑थ॒मो , ज्या द्वि॒तीय॒ , इषु॑स् तृ॒तीयः॑ ।  
प्रत्ये॒व प्र॑थ॒मेन॑ धत्ते॒ , वि सृ॑जति द्वि॒तीये॑न॒ , विध्य॑ति तृ॒तीये॑न ।  

#### टीका
3प्रकारान्तरेण रूपयति - आयुधं वा इत्यादि ।। प्रथमेन मरुत्त्वतीयेन वज्रमुद्यच्छते आयुधं धनुस्संस्कुरुते संभरति । प्रथमो मरुत्त्वतीयो धनुः, द्वितीयो ज्या, तृतीय इषुः । तत्र प्रथमेन प्रतिधत्ते ज्यायां बाणं संधत्ते । द्वितीयेन बाणं विसृजति भ्रातृव्यसकाशं प्रापयति । तृतीयेन भ्रातृव्यं विध्यति ताडयति ।।


### संयुक्तमन्त्रः
इन्द्रो॑ वृ॒त्रꣳ ह॒त्वा परा᳚म्परा॒वत॑मगच्छ॒दपा॑राध॒मिति॒ मन्य॑मान॒स्स हरि॑तोऽभव॒थ्स ए॒तान्म॑रुत्व॒तीया॑नात्म॒स्पर॑णानपश्य॒त्तान॑गृह्णीत [16]  
प्रा॒णमे॒व प्र॑थ॒मेना᳚स्पृणुतापा॒नन्द्वि॒तीये॑ना॒त्मान॑न्तृ॒तीये॑नात्म॒स्पर॑णा॒ वा ए॒ते यज॑मानस्य गृह्यन्ते॒ यन्म॑रुत्व॒तीयाः᳚ प्रा॒णमे॒व प्र॑थ॒मेन॑ स्पृणुतेऽपा॒नन्द्वि॒तीये॑ना॒त्मान॑न्तृ॒तीये॒न

### मन्त्रः
इन्द्रो॑ वृ॒त्रꣳ ह॒त्वा परा᳚म्परा॒वत॑मगच्छत् ।  
अपा॑राध॒मिति॒ मन्य॑मान॒स् स हरि॑तोऽभवत् ।  
स ए॒तान् म॑रुत्व॒तीया॑नात्म॒स्पर॑णानपश्यत् ।  
तान॑गृह्णीत ।[16]  
प्रा॒णमे॒व प्र॑थ॒मेना᳚स्पृणुत , अ॒पा॒नन् द्वि॒तीये॑न , आ॒त्मान॑न् तृ॒तीये॑न ।  
आ॒त्म॒स्पर॑णा॒ वा ए॒ते यज॑मानस्य गृह्यन्ते॒ , यन्म॑रुत्व॒तीयाः᳚ ।  
प्रा॒णमे॒व प्र॑थ॒मेन॑ स्पृणुते , ऽपा॒नन् द्वि॒तीये॑न , आ॒त्मान॑न् तृ॒तीये॑न ।  

#### टीका
4इन्द्रो वृत्रमित्यादि।। परां परावतं दूराद्दूरम् । गतम् । अपाराधमिति मन्यमानः विषक्तस्सन् स च तेन विषादेन हरितः नष्टच्छायोभवत् । स एतानित्यादि । आत्मस्परणान् आत्मनः प्रीणयितॄन् मरुत्त्वतीयान् ग्रहानपश्यत् । स्पृ प्रीतौ । प्रथमेन प्राणमस्पृणुत अप्रीणयत्, द्वितीयेनापानं, तृतीयेनात्मानमेवाप्रीणयत् । आत्मस्परणा वा इत्यादि । गतम् ।।


### संयुक्तमन्त्रः
इन्द्रो॑ वृ॒त्रम॑ह॒न्तन्दे॒वा अ॑ब्रुवन्म॒हान्वा अ॒यम॑भू॒द्यो वृ॒त्रमव॑धी॒दिति॒ तन्म॑हे॒न्द्रस्य॑ महेन्द्र॒त्वꣳ स ए॒तम्मा॑हे॒न्द्रमु॑द्धा॒रमुद॑हरत वृ॒त्रꣳ ह॒त्वान्यासु॑ दे॒वता॒स्वधि॒ यन्मा॑हे॒न्द्रो गृ॒ह्यत॑ उद्धा॒रमे॒व तय्ँयज॑मान॒ उद्ध॑रते॒ऽन्यासु॑ प्र॒जास्वधि॑ शुक्रपा॒त्रेण॑ गृह्णाति यजमानदेव॒त्यो॑ वै मा॑हे॒न्द्रस्तेज॑श्शु॒क्रो यन्मा॑हे॒न्द्रꣳ शु॑क्रपा॒त्रेण॑ गृ॒ह्णाति॒ यज॑मान ए॒व तेजो॑ दधाति ॥ [17]  

### मन्त्रः
इन्द्रो॑ वृ॒त्रम॑हन् ।  
तन्दे॒वा अ॑ब्रुवन् -  "म॒हान्वा अ॒यम॑भू॒द्यो वृ॒त्रमव॑धी॒द्" इति॑ ।  
तन्म॑हे॒न्द्रस्य॑ महेन्द्र॒त्वम् ।  
स ए॒तम् मा॑हे॒न्द्रम् उ॑द्धा॒रमुद॑हरत , वृ॒त्रꣳ ह॒त्वाऽन्यासु॑ दे॒वता॒स्वधि॑ ।  
यन् मा॑हे॒न्द्रो गृ॒ह्यत॑ उद्धा॒रमे॒व तय्ँ यज॑मान॒ उद्ध॑रते॒ , ऽन्यासु॑ प्र॒जास्वधि॑ ।  
शु॒क्र॒पात्रेण॑ गृह्णाति ।  
य॒ज॒मा॒न॒दे॒व॒त्यो॑ वै मा॑हे॒न्द्रस् , तेज॑श् शु॒क्रः ।  
यन् मा॑हे॒न्द्रꣳ शु॑क्रपा॒त्रेण॑ गृ॒ह्णाति॒ , यज॑मान ए॒व तेजो॑ दधाति ॥ [17]  

#### टीका
5इन्द्रो वृत्रमहन्नित्यादि ।। गतम् । स एतमित्यादि । वृत्रवधानन्तरं अन्यासु देवतास्वधि अन्येभ्यो देवताभ्योधिकं अध्यारूढमेतं माहेन्द्रं ग्रहमुद्धारमूर्ध्वहरणमुच्छ्रायं उदहरत उद्धृतवान् । 'यस्मादधिकम्', इत्यधियोगे सप्तमी । यन्माहेन्द्र इत्यादि । गतम् । शुक्रपात्रेणेत्यादि । यजमानदेवत्यस्य महेन्द्रग्रहस्य तेज आत्मनश्शुक्रग्रहस्य पात्रेण ग्रहणात् यजमान एव तेजो दधाति स्थापयति ।।

इति षष्ठे पञ्चमे पञ्चमोनुवाकः ॥  


## अनुवाकः ६

### संयुक्तमन्त्रः
अदि॑ति पु॒त्रका॑मा सा॒ध्येभ्यो॑ दे॒वेभ्यो᳚ ब्रह्मौद॒नम॑पच॒त्तस्या॑ उ॒च्छेष॑णमददु॒स्तत्प्राश्ञा॒थ्सा रेतो॑ऽधत्त॒ तस्यै॑ च॒त्वार॑ आदि॒त्या अ॑जायन्त॒ सा द्वि॒तीय॑मपच॒थ्साम॑न्यतो॒च्छेष॑णान्म इ॒मे᳚ऽज्ञत॒ यदग्रे᳚ प्राशि॒ष्यामी॒तो मे॒ वसी॑याꣳसो जनिष्यन्त॒ इति॒ साऽग्रे॒ प्राश्ञा॒थ्सा रेतो॑ऽधत्त॒ तस्यै॒ व्यृ॑द्धमा॒ण्डम॑जायत॒ सादि॒त्येभ्य॑ ए॒व [18]  
तृ॒तीय॑मपच॒द्भोगा॑य म इ॒द श्रा॒न्तम॒स्त्विति॒

### मन्त्रः
अदि॑ति पु॒त्रका॑मा सा॒ध्येभ्यो॑ दे॒वेभ्यो᳚ ब्रह्मौद॒नम् अ॑पचत् ।  
तस्या॑ उ॒च्छेष॑णमददुः ।  
तत् प्राश्ञा॒थ् सा रेतो॑ ऽधत्त ।  
तस्यै॑ च॒त्वार॑ आदि॒त्या अ॑जायन्त ।  
सा द्वि॒तीय॑मपचत् ।
साम॑न्यत - "उ॒च्छेष॑णान् म इ॒मे᳚ऽज्ञत॒ यदग्रे᳚ प्राशि॒ष्यामी॒तो मे॒ वसी॑याꣳसो जनिष्यन्त॒" इति॑ ।  
साऽग्रे॒ प्राश्ना᳚त् ।  
सा रेतो॑ऽधत्त ।  
तस्यै॒ व्यृ॑द्धमा॒ण्डम॑जायत ।  
साऽऽदि॒त्येभ्य॑ ए॒व  तृ॒तीय॑मपचत् ।[18]  
भोगा॑य म इ॒द श्रा॒न्तम॒स्त्व् इति॑ ।  

#### टीका
1अदितिरित्यादि ।। आदित्यग्रहविधेरर्थवादः । उच्छेषणं हुतशिष्टं तस्यै देवा अददुः । सा च तत्प्राशनेन रेतोधारयत् । तस्याश्चत्वार आदित्याः पुत्रा जाताः । अथ सा अदितिः द्वितीयं पुनरपि ब्रह्मौदनमपचत्, पक्त्वा चामन्यत इमे आदित्याः उच्छेषणान्मम पुत्रा अज्ञत जाताः । 'मन्त्रे घस' इति च्लेर्लुक् । अथ यद्यहमग्रे प्राशिष्यामि इत एभ्योपि वसीयांसः उत्कृष्टतरा जनिष्यन्ते तस्मादग्रे प्राशितव्यं नोच्छिष्टमिति पश्यन्ती साऽग्रे प्राश्नात्, रेतश्चाधत्त । तस्यास्तथाकृतवत्या आण्डं रेतोधिकरणं गर्भस्थानं व्यृद्धं ऋद्धिशून्यमजायत न काचित्प्रजा ऋद्धिमती तत्राजनिष्ट । अथ साऽऽदित्येभ्य एव तृतीयमपचत् इदमाण्डं श्रान्तं प्रतितप्तं मम भोगार्थं प्रजासमृद्धमस्त्विति कामयमाना भूयोप्यपचत् ।।


### संयुक्तमन्त्रः
ते᳚ऽब्रुव॒न्वर॑व्ँवृणामहै॒ योऽतो॒ जाया॑ता अ॒स्माक॒ꣳ॒ स एको॑ऽस॒द्यो᳚ऽस्य प्र॒जाया॒मृध्या॑ता अ॒स्माक॒म्भोगा॑य भवा॒दिति॒ ततो॒ विव॑स्वानादि॒त्यो॑ऽजायत॒ तस्य॒ वा इ॒यम्प्र॒जा यन्म॑नु॒ष्या᳚स्तास्वेक॑ ए॒वर्द्धो यो यज॑ते॒ स दे॒वाना॒म्भोगा॑य भवति

### मन्त्रः
ते᳚ऽब्रुव॒न् -  
"वर॑व्ँ वृणामहै॒ यो ऽतो॒ जाया॑ता अ॒स्माक॒ꣳ॒ स एको॑ ऽस॒द् , यो᳚ऽस्य प्र॒जाया॒मृध्या॑ता अ॒स्माक॒म् भोगा॑य भवा॒द्" इति॑ ।  

ततो॒ विव॑स्वानादि॒त्यो॑ ऽजायत ।  
तस्य॒ वा इ॒यम् प्र॒जा यन् म॑नु॒ष्या᳚स् तास्वेक॑ ए॒वर्द्धः ।  
यो यज॑ते॒ स दे॒वाना॒म् भोगा॑य भवति

#### टीका
2अथ ते आदित्या अब्रुवन् - त्वत्तो वरं वृणामहै - योतः आण्डात् व्यपेतदोषात् जायातै जायेत सोस्माकं मध्ये एकोऽसत् अस्माकमादित्यानामन्यतम एव जायताम् । अस्तेर्लेटि अडागमः । अथ योस्य जातस्य प्रजायां प्रजासु मध्ये ऋद्ध्यातै ऋद्धोभवत् सोस्माकं भोगायास्त्विति । तत इत्यादि । तस्मादाण्डात् विवस्वान्नामादित्यो जातः । तस्य खल्वियं प्रजा येऽमी मनुष्याः; मनुष्याणां वर्षादिनोत्पाद्यत्वात् । एतेन योस्य प्रजायामित्येतत्प्र- कृतं, तासु च एक एव यजमान ऋद्धो भवति । स च देवानामादित्यानां भोगाय भवति ।।


### संयुक्तमन्त्रः
दे॒वा वै य॒ज्ञात् [19]  
रु॒द्रम॒न्तरा॑य॒न्थ्स आ॑दि॒त्यान॒न्वाक्र॑मत॒ ते द्वि॑देव॒त्या᳚न्प्राप॑द्यन्त॒ तान्न प्रति॒ प्राय॑च्छ॒न्तस्मा॒दपि॒ वध्य॒म्प्रप॑न्न॒न्न प्रति॒ प्र य॑च्छन्ति॒ तस्मा᳚द्द्विदेव॒त्ये᳚भ्य आदि॒त्यो निर्गृ॑ह्यते॒ यदु॒च्छेष॑णा॒दजा॑यन्त॒ तस्मा॑दु॒च्छेष॑णाद्गृह्यते

### मन्त्रः
दे॒वा वै य॒ज्ञाद् रु॒द्रम॒न्तरा॑यन् ।[19]  
स आ॑दि॒त्यान् अ॒न्वाक्र॑मत ।  
ते द्वि॑देव॒त्या᳚न्प्राप॑द्यन्त ।  
तान्न प्रति॒ प्राय॑च्छन् ।  
तस्मा॒दपि॒ वध्य॒म् प्रप॑न्न॒न् न प्रति॒ प्र य॑च्छन्ति ।   
तस्मा᳚द् द्विदेव॒त्ये᳚भ्य आदि॒त्यो निर्गृ॑ह्यते ।  
यद् उ॒च्छेष॑णा॒दजा॑यन्त॒ , तस्मा॑द् उ॒च्छेष॑णाद् गृह्यते ।  

#### टीका
3देवा वा इत्यादि ।। अन्तरायन् अन्तर्हितमकुर्वत् अवहितं धृतवन्तः । अथ स रुद्र आदित्यानन्वक्रामत अनुप्राप्य अवष्टब्धवान् । अथ ते द्विदेवत्यात् ऐन्द्रवायवादीन् प्रापद्यन्त प्रपन्नाः शरणं गताः । ते च तान् न प्रतिप्रायच्छन् । यस्मान्न प्रत्यर्पितवन्तः तस्मादद्यत्वेऽपि प्रपन्नं शरणागतं वध्यं न प्रतिप्रयच्छन्ति । यज्ञेनैवं विस्मरन्तः वध्या एवेति वध्यग्रहाणेन दर्शयति । तस्मादित्यादि । गतम् । द्विदेवत्येभ्यो ग्रहेभ्य आदित्यो ग्रहो निर्गृह्यते निष्कृष्य गृह्यते, तेषां चोच्छेषणादुत्पन्नत्वात् तस्मादादित्यस्योच्छेषणाद्गहणम् ।।


### संयुक्तमन्त्रः
ति॒सृभि॑र्ऋ॒ग्भिर्गृ॑ह्णाति मा॒ता पि॒ता पु॒त्रस्तदे॒व तन्मि॑थु॒नमुल्ब॒ङ्गर्भो॑ ज॒रायु॒ तदे॒व तत् [20]  
मि॒थु॒नम्प॒शवो॒ वा ए॒ते यदा॑दि॒त्य ऊर्ग्दधि॑ द॒ध्ना म॑ध्य॒तश्श्री॑णा॒त्यूर्ज॑मे॒व प॑शू॒नाम्म॑ध्य॒तो द॑धाति शृतात॒ङ्क्ये॑न मेध्य॒त्वाय॒ तस्मा॑दा॒मा प॒क्वन्दु॑हे

### मन्त्रः
ति॒सृभि॑र् ऋ॒ग्भिर् गृ॑ह्णाति ।  
मा॒ता पि॒ता पु॒त्रस् तदे॒व तन्मि॑थु॒नम् ।  
उल्ब॒ङ्गर्भो॑ ज॒रायु॒ तदे॒व तन् मि॑थु॒नम् ।[20]  
प॒शवो॒ वा ए॒ते यदा॑दि॒त्य ऊर्ग्दधि॑ ।
द॒ध्ना म॑ध्य॒तश् श्री॑णा॒त्य् - ऊर्ज॑मे॒व प॑शू॒नाम् म॑ध्य॒तो द॑धाति ।  
शृ॒ता॒त॒ङ्क्ये॑न मेध्य॒त्वाय॑ ।
तस्मा॑दा॒मा प॒क्वन् दु॑हे ।  

#### टीका
4तिसृभिरिति ।। 'कदा चन' इत्यादिभिः । तदेवेति । यदेव मात्रादिलक्षणं मिथुनं तदेव ऋक्त्रयलक्षणम् । यदेव चतुष्पदादिलक्षणम् । पशवो वा इत्यादि । वर्षादिना पशुहेतुत्वात् ताच्छब्द्यम् । मध्यतः मध्ये । गतमन्यत् । शृतातङ्क्येनेति । शृतेनातञ्चनीयं यद्दधि तेन श्रीणाति मेधार्हत्वाय तद्भवति । तस्मादित्यादि । पश्वात्मन आदित्यग्रहस्य मध्ये शृतातङ्क्यदधिश्रयणादामा अपक्वा गौः पक्वं परिपक्वं पयो दुहे दुग्धे । पूर्ववत्तलोपः ।।


### संयुक्तमन्त्रः
प॒शवो॒ वा ए॒ते यदा॑दि॒त्य प॑रि॒श्रित्य॑ गृह्णाति प्रति॒रुध्यै॒वास्मै॑ प॒शून्गृ॑ह्णाति प॒शवो॒ वा ए॒ते यदा॑दि॒त्य ए॒ष रु॒द्रो यद॒ग्नि प॑रि॒श्रित्य॑ गृह्णाति रु॒द्रादे॒व प॒शून॒न्तर्द॑धाति [21]  

### मन्त्रः
प॒शवो॒ वा ए॒ते यदा॑दि॒त्यः ।  
प॑रि॒श्रित्य॑ गृह्णाति ।  
प्र॒ति॒रुद्ध्यै॒वास्मै॑ प॒शून् गृ॑ह्णाति ।  
प॒शवो॒ वा ए॒ते यदा॑दि॒त्य , ए॒ष रु॒द्रो  यद॒ग्निः ।  
प॑रि॒श्रित्य॑ गृह्णाति , रु॒द्राद् ए॒व प॒शून् अ॒न्तर्द॑धाति । [21]  

#### टीका
5पशवो वा इत्यादि ।। परिश्रित्य प्रच्छाद्य गृह्णाति । प्रतिरुदध्य वारयित्वा पशवो गृहीता भवन्ति यजमानार्थम् । पशवो वा इत्यादि । अन्तर्धानार्थम्, व्यवधानार्थं वा ।।

### संयुक्तमन्त्रः
ए॒ष वै विव॑स्वानादि॒त्यो यदु॑पाꣳशु॒सव॑न॒स्स ए॒तमे॒व सो॑मपी॒थम्परि॑ शय॒ आ तृ॑तीयसव॒नाद्विव॑स्व आदित्यै॒ष ते॑ सोमपी॒थ इत्या॑ह॒ विव॑स्वन्तमे॒वादि॒त्यꣳ सो॑मपी॒थेन॒ सम॑र्धयति॒

### मन्त्रः
ए॒ष वै विव॑स्वानादि॒त्यो यदु॑पाꣳशु॒सव॑नः ।   
स ए॒तमे॒व सो॑मपी॒थम् परि॑ शय॒ आ तृ॑तीयसव॒नात् ।  
विव॑स्व आदित्यै॒ष ते॑ सोमपी॒थ इत्या॑ह ।  
विव॑स्वन्तम् ए॒वादि॒त्यꣳ सो॑मपी॒थेन॒ सम॑र्धयति ।  

#### टीका
6एष वा इत्यादि ।। योयमुपांशुसवनोसावेष खलु विवस्वानादित्यः स च तमेव सोमपीथं आदित्यग्रहणलक्षणमुद्दिश्य आतृतीयसवनात्परिशये परिशेते । उक्तस्तलोपः । विवस्व आदित्येति । सोममुपांशुसवनं दधाति । तेन सोमपीयेन विवस्वानादित्यस्समृद्धः कृतो भवति ।।


### संयुक्तमन्त्रः
या दि॒व्या वृष्टि॒स्तया᳚ त्वा श्रीणा॒मीति॒ वृष्टि॑कामस्य श्रीणीया॒द्वृष्टि॑मे॒वाव॑ रुन्द्धे॒ यदि॑ ता॒जक्प्र॒स्कन्दे॒द्वर्षु॑क प॒र्जन्य॑स्स्या॒द्यदि॑ चि॒रमव॑र्षुको॒

### मन्त्रः
या दि॒व्या वृष्टि॒स् तया᳚ त्वा श्रीणा॒मि + इति॒ वृष्टि॑कामस्य श्रीणीयात् ।  
वृष्टि॑मे॒वाव॑ रुन्धे ।  
यदि॑ ता॒जक्प्र॒स्कन्दे॒द् वर्षु॑क प॒र्जन्य॑स् स्यात् ।  
यदि॑ चि॒रमव॑र्षुकः ।  

#### टीका
7या दिव्या इत्यादि ।। वृष्टिकामस्य सोमे उपांशुसवनं प्रक्षिप्य क्षीणीयात्सोमं, तत्र प्रक्षेपकाले यदि ताजक् तदानीमेव क्षिप्रमेव बिन्दुः प्रस्कन्देत् पात्रात् पर्जन्यो वर्षुकः वर्षणशीलस्स्यात् । यदि चिरं चिरकालेन स्कन्दति अवर्षुकस्स्यात्पर्जन्यः । 'लषपत' इत्यादिनोकञ् ।।


### संयुक्तमन्त्रः
न सा॑दय॒त्यस॑न्ना॒द्धि प्र॒जा प्र॒जाय॑न्ते॒ नानु॒ वष॑ट्करोति॒ यद॑नुवषट्कु॒र्याद्रु॒द्रम्प्र॒जा अ॒न्वव॑सृजे॒न्न हु॒त्वान्वी᳚ख्षेत॒ यद॒न्वीख्षे॑त॒ चख्षु॑रस्य प्र॒मायु॑क स्या॒त्तस्मा॒न्नान्वीख्ष्यः॑ ॥ [22]  

### मन्त्रः
न सा॑दय॒ति ।  
अस॑न्ना॒द्धि प्र॒जा प्र॒जाय॑न्ते ।  
नानु॒ वष॑ट्करोति ।  
यद॑नुवषट्कु॒र्याद् रु॒द्रम् प्र॒जा अ॒न्वव॑सृजेत् ।  
न हु॒त्वाऽन्वी᳚ख्षेत ।  
यद॒न्वीख्षे॑त॒ चख्षु॑रस्य प्र॒मायु॑क स्यात् ।  
तस्मा॒न्नान्वीख्ष्यः॑ ॥ [22]  

#### टीका
8न सादयतीत्यादि ।। असन्नादपतितात् उच्छ्रिताद्धि प्रजननात् प्रजाः प्रजायन्ते । यद्वा - असादितात्क्वचित्क्षिप्तात्प्रजननात्प्रजानामुत्पत्तिः । नानुवषट्करोतीत्यादि । प्रजा अनु प्रजा लक्षीकृत्य रुद्रमवसृजेत् प्रजासु रुद्रं प्रवेशयेदित्यर्थः । प्रजात्वादादित्यग्रहस्य । न हुत्वेति । हुत्वाऽन्वीक्षमाणस्य अध्वर्योश्चक्षुः प्रमायुकं विनाशशीलं स्यात्, तस्मान्नान्वीक्ष्योहुतस्सोमः ।।


इति षष्ठे पञ्चमे षष्ठोनुवाकः ॥  


## अनुवाकः ७

### संयुक्तमन्त्रः
अ॒न्त॒र्या॒म॒पा॒त्रेण॑ सावि॒त्रमा᳚ग्रय॒णाद्गृ॑ह्णाति प्र॒जाप॑ति॒र्वा ए॒ष यदा᳚ग्रय॒ण प्र॒जाना᳚म्प्र॒जन॑नाय॒ न सा॑दय॒त्यस॑न्ना॒द्धि प्र॒जा प्र॒जाय॑न्ते॒ नानु॒ वष॑ट्करोति॒ यद॑नुवषट्कु॒र्याद्रु॒द्रम्प्र॒जा अ॒न्वव॑सृजेद्

### मन्त्रः
अ॒न्त॒र्या॒म॒पा॒त्रेण॑ सावि॒त्रमा᳚ग्रय॒णाद् गृ॑ह्णाति ।  
प्र॒जाप॑ति॒र्वा ए॒ष यदा᳚ग्रय॒णः ।  
प्र॒जाना᳚म् प्र॒जन॑नाय ।  
न सा॑दयति ।  
अस॑न्ना॒द्धि प्र॒जा प्र॒जाय॑न्ते ।  
नानु॒ वष॑ट्करोति ।  
यद॑नुवषट्कु॒र्याद् रु॒द्रम् प्र॒जा अ॒न्वव॑सृजेत् ।  

#### टीका
1अन्तर्यामपात्रेणेत्यादि ।। प्रजापतिरिति । प्रजानां पाता आग्रयणग्रहः। तस्मात्सावित्रस्य ग्रहणं प्रजानां प्रजननाय भवति । न सादयतीत्यादि । व्याख्यातम् ।।


### संयुक्तमन्त्रः
ए॒ष वै गा॑य॒त्रो दे॒वाना॒य्ँयथ्स॑वि॒तैष गा॑यत्रि॒यै लो॒के गृ॑ह्यते॒ यदा᳚ग्रय॒णो यद॑न्तर्यामपा॒त्रेण॑ सावि॒त्रमा᳚ग्रय॒णाद्गृ॒ह्णाति॒ स्वादे॒वैन॒य्ँयोने॒र्निर्गृ॑ह्णाति॒े॒ष वै गा॑य॒त्रो दे॒वाना॒य्ँयथ्स॑वि॒तैष गा॑यत्रि॒यै लो॒के गृ॑ह्यते॒ यदा᳚ग्रय॒णो यद॑न्तर्यामपा॒त्रेण॑ सावि॒त्रमा᳚ग्रय॒णाद्गृ॒ह्णाति॒ स्वादे॒वैन॒य्ँयोने॒र्निर्गृ॑ह्णाति॒

### मन्त्रः
ए॒ष वै गा॑य॒त्रो दे॒वाना॒य्ँ यथ्स॑वि॒ता ।  
एष गा॑यत्रि॒यै लो॒के गृ॑ह्यते॒ यदा᳚ग्रय॒णः ।  
यद॑न्तर्यामपा॒त्रेण॑ सावि॒त्रमा᳚ग्रय॒णाद् गृ॒ह्णाति ।  
स्वाद् ए॒वैन॒य्ँ योने॒र् निर्गृ॑ह्णाति ।  

#### टीका
2एष वा इत्यादि ।। देवानां मध्ये सविता गायत्रः गायत्रीसम्बन्धी; 'तत्सवितुर्वरेण्यं' इत्यादिकाया गायत्र्यास्सावित्रत्वात् आग्रयणश्चायं गायत्र्या लोके स्थाने प्रातस्सवने गृह्यते तस्मात्सोपि गायत्रः तस्मादाग्रयणात् सावित्रस्य ग्रहणं कुर्वता स्वादेव योनेः एतस्य सावित्रस्य निर्ग्रहागं निष्कृष्य ग्रहणं कृतं भवति ।।


### संयुक्तमन्त्रः
विश्वे᳚ [23]  
दे॒वास्तृ॒तीय॒ꣳ॒ सव॑न॒न्नोद॑यच्छ॒न्ते स॑वि॒तार॑म्प्रातस्सव॒नभा॑ग॒ꣳ॒ सन्त॑न्तृतीयसव॒नम॒भि पर्य॑णय॒न्ततो॒ वै ते तृ॒तीय॒ꣳ॒ सव॑न॒मुद॑यच्छ॒न्॒यत्तृ॑तीयसव॒ने सा॑वि॒त्रो गृ॒ह्यते॑ तृ॒तीय॑स्य॒ सव॑न॒स्योद्य॑त्यै

### मन्त्रः
विश्वे॑ दे॒वास्तृ॒तीय॒ꣳ॒ सव॑न॒न्नोद॑यच्छ॒न् । [23]  
ते स॑वि॒तार॑म् प्रातस्सव॒नभा॑ग॒ꣳ॒ सन्त॑न् तृतीयसव॒नम॒भि पर्य॑णयन् ।  
ततो॒ वै ते तृ॒तीय॒ꣳ॒ सव॑न॒मुद॑यच्छन् ।  
यत्तृ॑तीयसव॒ने सा॑वि॒त्रो गृ॒ह्यते॑ , तृ॒तीय॑स्य॒ सव॑न॒स्योद्य॑त्यै ।  

#### टीका
3विश्वे देवा इत्यादि ।। विश्वेदेवाः आत्मीयं तृतीयसवनं उद्वोढुं शक्ता न बभूवुः, तस्मात्तृतीयसवने सावित्रस्य ग्रहणं तृतीयसवननिर्वहणाय भवति ।।


### संयुक्तमन्त्रः
सवितृपा॒त्रेण॑ वैश्वदे॒वङ्क॒लशा᳚द्गृह्णाति वैश्वदे॒व्यो॑ वै प्र॒जा वै᳚श्वदे॒व क॒लश॑स्सवि॒ता प्र॑स॒वाना॑मीशे॒ यथ्स॑वितृपा॒त्रेण॑ वैश्वदे॒वङ्क॒लशा᳚द्गृ॒ह्णाति॑ सवि॒तृप्र॑सूत ए॒वास्मै᳚ प्र॒जा प्र [24]  
ज॒न॒य॒ति॒

### मन्त्रः
स॒वि॒तृ॒पा॒त्रेण॑ वैश्वदे॒वङ् क॒लशा᳚द् गृह्णाति ।  
वै॒श्व॒दे॒व्यो॑ वै प्र॒जाः ।  
वै॒श्व॒देव क॒लशः॑ ।  
स॒वि॒ता प्र॑स॒वाना॑मीशे ।  
यथ्स॑वितृपा॒त्रेण॑ वैश्वदे॒वङ् क॒लशा᳚द् गृ॒ह्णाति॑ ,
सवि॒तृप्र॑सूत ए॒वास्मै᳚ प्र॒जा प्रज॑नयति । [24]  

#### टीका
4सवितृपात्रेणेत्यादि ।। सावित्रमाग्रयागाद्गृह्णाति सावित्रेण गृहीत्वा हुतत्वात्सवितृपात्रमन्तर्यामपात्रम् । गतमन्यत् ।।


### संयुक्तमन्त्रः
सोमे॒ सोम॑म॒भि गृ॑ह्णाति॒ रेत॑ ए॒व तद्द॑धाति सु॒शर्मा॑सि सुप्रतिष्ठा॒न इत्या॑ह॒ सोमे॒ हि सोम॑मभिगृ॒ह्णाति॒ प्रति॑ष्ठित्या

### मन्त्रः
सोमे॒ सोम॑म॒भि गृ॑ह्णाति ।  
रेत॑ ए॒व तद् द॑धाति ।
"सु॒शर्मा॑ ऽसि सुप्रतिष्ठा॒न" इत्या॑ह ।  
सोमे॒ हि सोम॑मभिगृ॒ह्णाति॑ ।  
प्रति॑ष्ठित्यै ।  

#### टीका
5सोमे सोममित्यादि ।। सावित्रस्य अनुवषट्काराभावादाहुतिशेषे अभिगृह्णाति शेषस्योपरि गृह्णाति रेतसो निषेकस्थानीयं तद्भवति । सोमे हीत्यादि । यस्मात्सोमोभिगृह्यते सोमस्योपरि तस्मात्सुप्रतिष्ठान उच्यते इति मन्त्रपदव्याख्या । तत्प्रतिष्ठित्यै प्रतिष्ठितत्वाय भवति यजमानस्य ।।


### संयुक्तमन्त्रः
ए॒तस्मि॒न्वा अपि॒ ग्रहे॑ मनु॒ष्ये᳚भ्यो दे॒वेभ्य॑ पि॒तृभ्य॑ क्रियते सु॒शर्मा॑सि सुप्रतिष्ठा॒न इत्या॑ह मनु॒ष्ये᳚भ्य ए॒वैतेन॑ करोति बृ॒हदित्या॑ह दे॒वेभ्य॑ ए॒वैतेन॑ करोति॒ नम॒ इत्या॑ह पि॒तृभ्य॑ ए॒वैतेन॑ करोत्ये॒ताव॑ती॒र्वै दे॒वता॒स्ताभ्य॑ ए॒वैन॒ꣳ॒ सर्वा᳚भ्यो गृह्णात्ये॒ष ते॒ योनि॒र्विश्वे᳚भ्यस्त्वा दे॒वेभ्य॒ इत्या॑ह वैश्वदे॒वो ह्ये॑षः ॥ [25]  

### मन्त्रः
ए॒तस्मि॒न्वा अपि॒ ग्रहे॑ मनु॒ष्ये᳚भ्यो दे॒वेभ्य॑ पि॒तृभ्य॑ क्रियते ।  
"सु॒शर्मा॑सि सुप्रतिष्ठा॒न" इत्या॑ह ।  
मनु॒ष्ये᳚भ्य ए॒वैतेन॑ करोति ।  
"बृ॒हद्" इत्या॑ह ।  
दे॒वेभ्य॑ ए॒वैतेन॑ करोति ।
"नम॒" इत्या॑ह ।   
पि॒तृभ्य॑ ए॒वैतेन॑ करोति ।  
ए॒ताव॑ती॒र्वै दे॒वताः᳚ ।  
ताभ्य॑ ए॒वैन॒ꣳ॒ सर्वा᳚भ्यो गृह्णाति ।  
"ए॒ष ते॒ योनि॒र् विश्वे᳚भ्यस् त्वा दे॒वेभ्य॒" इत्या॑ह ।  
वै॒श्व॒दे॒वो ह्ये॑षः ॥ [25]  

#### टीका
6एतस्मिन्वा इति त्रिभ्यो ।। मनुष्यादिभ्य एतस्मिन् ग्रहे वैश्वदेवे क्रियते । कथमित्याह - मनुष्येम्य एवेत्यादि शोभनं शरणं सेचनं सुखं वा अस्येति कृत्वा । बृहत्त्वं देवा अर्हन्तीति कृत्वा । नमस्कारप्रियाः पितर इति कृत्वा । एतावतीर्वा इत्यादि । गतम् ।।

इति षष्ठे पञ्चमे सप्तमोनुवाकः ॥  


## अनुवाकः ८

### संयुक्तमन्त्रः
प्रा॒णो वा ए॒ष यदु॑पा॒ꣳ॒शुर्यदु॑पाꣳशुपा॒त्रेण॑ प्रथ॒मश्चो᳚त्त॒मश्च॒ ग्रहौ॑ गृ॒ह्येते᳚ प्रा॒णमे॒वानु॑ प्र॒यन्ति॑ प्रा॒णमनूद्य॑न्ति प्र॒जाप॑ति॒र्वा ए॒ष यदा᳚ग्रय॒ण प्रा॒ण उ॑पा॒ꣳ॒शु पत्नीः᳚ प्र॒जा प्र ज॑नयन्ति॒ यदु॑पाꣳशुपा॒त्रेण॑ पात्नीव॒तमा᳚ग्रय॒णाद्गृ॒ह्णाति॑ प्र॒जाना᳚म्प्र॒जन॑नाय॒ तस्मा᳚त्प्रा॒णम्प्र॒जा अनु॒ प्र जा॑यन्ते

### मन्त्रः
प्रा॒णो वा ए॒ष यदु॑पा॒ꣳ॒शुः ।  
यदु॑पाꣳशुपा॒त्रेण॑ प्रथ॒मश्चो᳚त्त॒मश्च॒ ग्रहौ॑ गृ॒ह्येते᳚ ।  
प्रा॒णमे॒वानु॑ प्र॒यन्ति॑ , प्रा॒णमनूद्य॑न्ति ।  
प्र॒जाप॑ति॒र्वा ए॒ष यदा᳚ग्रय॒ण प्रा॒ण उ॑पा॒ꣳ॒शु पत्नीः᳚ प्र॒जा प्र ज॑नयन्ति ।  
यदु॑पाꣳशुपा॒त्रेण॑ पात्नीव॒तमा᳚ग्रय॒णाद्गृ॒ह्णाति॑ ,
प्र॒जाना᳚म् प्र॒जन॑नाय ।  
तस्मा᳚त् प्रा॒णम् प्र॒जा अनु॒ प्र जा॑यन्ते ।  

#### टीका
1प्राणो वा एष इत्यादि ।। प्राणापानाभ्यामेवोपांश्वन्तर्यामावित्युक्तत्वात् । प्रथमः उपांशुरुत्तमः पात्नीवतः । अग्निष्टोमं प्रकृत्योच्यते । प्राणमेवेत्यादि । प्राणमनु प्राणेन सह प्रयन्ति प्रारभन्ते, प्राणेन सहोद्यन्ति समापयन्ति । 'तृतीयार्थे' इत्यनोः कर्मप्रवचनीयत्वम् । प्रजापतिर्वा इत्यादि । गतम् । तस्मादिति । प्राणमनु प्राणेन सहैव प्रजा जायन्ते ।।


### संयुक्तमन्त्रः
दे॒वा वा इ॒तइ॑त॒ पत्नीः᳚ सुव॒र्गम् [26]  
लो॒कम॑जिगाꣳस॒न्ते सु॑व॒र्गल्ँलो॒कन्न प्राजा॑न॒न्त ए॒तम्पा᳚त्नीव॒तम॑पश्य॒न्तम॑गृह्णत॒ ततो॒ वै ते सु॑व॒र्गल्ँलो॒कम्प्राजा॑न॒न्॒यत्पा᳚त्नीव॒तो गृ॒ह्यते॑ सुव॒र्गस्य॑ लो॒कस्य॒ प्रज्ञा᳚त्यै॒

### मन्त्रः
दे॒वा वा इ॒तइ॑त॒ पत्नीः᳚ सुव॒र्गल्ँ लो॒कम॑जिगाꣳसन् ।[26]  
ते सु॑व॒र्गल्ँ लो॒कन् न प्राजा॑नन् ।  
त ए॒तम् पा᳚त्नीव॒तम॑पश्यन् ।  
तम॑गृह्णत ।  
ततो॒ वै ते सु॑व॒र्गल्ँ लो॒कम् प्राजा॑नन् ।  
यत् पा᳚त्नीव॒तो गृ॒ह्यते॑ , सुव॒र्गस्य॑ लो॒कस्य॒ प्रज्ञा᳚त्यै ।  

#### टीका
2देवा वा इत्यादि ।। इतइतः स्थापयित्वा पत्नीस्ता अनादृत्य स्वर्गं गन्तुमैच्छन्, सामर्थ्यलभ्यार्थात् । यद्वा - वर्जयित्वेत्यस्यार्थे इतइत इति वर्तते । गमेस्सनि 'अज्झनगमां सनि' इति दीर्घत्वम्, छान्दस इडभावः । ते स्वर्गं न प्राजानन् न प्रज्ञातवन्तः । त एतमित्यादि । गतम् ।।


### संयुक्तमन्त्रः
स सोमो॒ नाति॑ष्ठत स्त्री॒भ्यो गृ॒ह्यमा॑ण॒स्तङ्घृ॒तव्ँवज्र॑ङ्कृ॒त्वाघ्न॒न्तन्निरि॑न्द्रियम्भू॒तम॑गृह्ण॒न्तस्मा॒थ्स्त्रियो॒ निरि॑न्द्रिया॒ अदा॑यादी॒रपि॑ पा॒पात्पु॒ꣳ॒स उप॑स्तितरम् [27]  
व॒द॒न्ति॒ यद्घृ॒तेन॑ पात्नीव॒त श्री॒णाति॒ वज्रे॑णै॒वैन॒व्ँवशे॑ कृ॒त्वा गृ॑ह्णात्युपया॒मगृ॑हीतो॒ऽसीत्या॑ह

### मन्त्रः
स सोमो॒ नाति॑ष्ठत स्त्री॒भ्यो गृ॒ह्यमा॑णः ।  
तङ्घृ॒तव्ँ वज्र॑ङ् कृ॒त्वाऽघ्नन् ।  
तन्निरि॑न्द्रियम्भू॒तम॑गृह्णन् ।  
तस्मा॒थ् स्त्रियो॒ निरि॑न्द्रिया॒ अदा॑यादी॒रपि॑ पा॒पात् पु॒ꣳ॒स उप॑स्तितरव्ँ वदन्ति । [27]  
यद्घृ॒तेन॑ पात्नीव॒त श्री॒णाति॒ , वज्रे॑णै॒वैन॒व्ँ वशे॑ कृ॒त्वा गृ॑ह्णाति ।  
उ॒प॒या॒म गृ॑हीतो॒ऽसीत्या॑ह ।  

#### टीका
3स सोम इत्यादि ।। स स्त्रीभ्यो गृह्यमाणस्सोमः नातिष्ठत नात्मानं प्रकाशितवान् स्त्रीभ्यो ग्रहणमसहमानः । प्रकाशने आत्मनेपदम् । घृतं वज्रं कृत्वा तेन तमघ्नन् । ततस्तेन घृतवधेन निरिन्द्रियं गतसारं भूतं संजातमगृह्णन् ग्रहत्वेन संपादितवन्तः पत्नीभ्यः । तस्मात् स्त्रियो निरिन्द्रियाः निरिन्द्रियसोमसंबन्धात् अदायादो अदायाद्यः अदायभुजः । निरिन्द्रियत्वादेव पापात्पतितादेः पुंसोपि उपस्तितरं वदन्ति निरिन्द्रियं सोमम् । तस्मात्तादृशसोमसंबन्धात् स्त्रियो दायभाजो न भवन्ति । उप भवति गुणभावेन वर्तते इति उपस्तिः, उपपूर्वादस्तेः 'क्तिच्क्तौ च' इति क्तिच्, 'छन्दस्युभयथा' इति तस्य सार्वधातुकत्वाद्भूभावाभावः, अल्लोपश्च । यद्घृतेनेत्यादि । गतम् ।


### संयुक्तमन्त्रः
इ॒यव्ँवा उ॑पया॒मस्तस्मा॑दि॒माम्प्र॒जा अनु॒ प्र जा॑यन्ते॒ बृह॒स्पति॑सुतस्य त॒ इत्या॑ह॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वास्मै᳚ प्र॒जा प्र ज॑नयतीन्दो॒ इत्या॑ह॒ रेतो॒ वा इन्दू॒ रेत॑ ए॒व तद्द॑धातीन्द्रियाव॒ इति॑ [28]  
आ॒ह॒ प्र॒जा वा इ॑न्द्रि॒यम्प्र॒जा ए॒वास्मै॒ प्र ज॑नय॒त्यग्ना(३) इत्या॑हा॒ग्निर्वै रे॑तो॒धा पत्नी॑व॒ इत्या॑ह मिथुन॒त्वाय॑ स॒जूर्दे॒वेन॒ त्वष्ट्रा॒ सोम॑म्पि॒बेत्या॑ह॒ त्वष्टा॒ वै प॑शू॒नाम्मि॑थु॒नानाꣳ॑ रूप॒कृद्रू॒पमे॒व प॒शुषु॑ दधाति

### मन्त्रः
इ॒यव्ँ वा उ॑पया॒मः ।  
तस्मा॑दि॒माम् प्र॒जा अनु॒ प्र जा॑यन्ते ।  
बृ॒ह॒स्पति॑सुतस्य त॒ इत्या॑ह ।  
ब्रह्म॒ वै दे॒वाना॒म् बृह॒स्पतिः॑ ।  
ब्रह्म॑णै॒वास्मै᳚ प्र॒जा प्र ज॑नयति ।  
इ॒न्दो॒ इत्या॑ह ।  
रेतो॒ वा इन्दुः॑ । रेत॑ ए॒व तद् द॑धाति ।  
इ॒न्द्रि॒या॒व॒ इत्या॑ह । [28]  
प्र॒जा वा इ॑न्द्रि॒यम् , प्र॒जा ए॒वास्मै॒ प्र ज॑नय॒ति ।  
अग्ना(३) इत्या॑ह । अ॒ग्निर्वै रे॑तो॒धाः ।  
पत्नी॑व॒ इत्या॑ह ।  मि॒थु॒न॒त्वाय॑ ।  
स॒जूर्दे॒वेन॒ "त्वष्ट्रा॒ सोम॑म् पि॒ब"+ इत्या॑ह ।  
त्वष्टा॒ वै प॑शू॒नाम् मि॑थु॒नानाꣳ॑ रूप॒कृत् ।  
रू॒पमे॒व प॒शुषु॑ दधाति ।  

#### टीका
4इयं वा इति ।। पृथिव्यात्मकेनोपयामेन प्रजात्मकस्य पात्नीवतस्य ग्रहणादिमां पृथिवीमनु प्रजाः प्रजायन्ते । बृहस्पतिसुतस्येत्यादि । ग्रहणमन्त्रस्य व्याख्या । पत्नीव इति । प्रथमेनामन्त्रितेन दूराद्धूतत्वस्य गतत्वात् इदमप्लुतमेवोपादीयते ।।


### संयुक्तमन्त्रः
दे॒वा वै त्वष्टा॑रमजिघाꣳस॒न्थ्स पत्नी॒ प्राप॑द्यत॒ तन्न प्रति॒ प्राय॑च्छ॒न्तस्मा॒दपि॑ [29]  
वध्य॒म्प्रप॑न्न॒न्न प्रति॒ प्र य॑च्छन्ति॒ तस्मा᳚त्पात्नीव॒ते त्वष्ट्रेऽपि॑ गृह्यते॒ न सा॑दय॒त्यस॑न्ना॒द्धि प्र॒जा प्र॒जाय॑न्ते॒ नानु॒ वष॑ट्करोति॒ यद॑नुवषट्कु॒र्याद्रु॒द्रम्प्र॒जा अ॒न्वव॑सृजे॒द्यन्नानु॑वषट्कु॒र्याद्


### मन्त्रः
दे॒वा वै त्वष्टा॑रमजिघाꣳसन् ।  
स पत्नी॒ प्राप॑द्यत ।  
तन्न प्रति॒ प्राय॑च्छन् ।  
तस्मा॒दपि॒  वध्य॒म् प्रप॑न्न॒न् न प्रति॒ प्र य॑च्छन्ति । [29]  
तस्मा᳚त्पात्नीव॒ते त्वष्ट्रेऽपि॑ गृह्यते ।  
न सा॑दयति ।  
अस॑न्ना॒द्धि प्र॒जा प्र॒जाय॑न्ते ।  
नानु॒ वष॑ट्करोति ।  
यद॑नुवषट्कु॒र्याद् रु॒द्रम् प्र॒जा अ॒न्वव॑सृजेत् ।  
यन् नानु॑वषट्कु॒र्यात् ।  
रु॒द्रम्प्र॒जा अ॒न्वव॑सृजेत् । यन्नानु॑वषट्कु॒र्यात् ।  
#### टीका
5देवा वा इत्यादि ।। त्वष्टारं हन्तुमैच्छन् देवाः । स च त्वष्टा पत्नीः प्रापद्यत शराणं गतः । तमित्यादि । व्याख्यातप्रायम् । तस्मात्पात्नीवते त्वष्ट्रेऽपिगृह्यते 'त्वष्ट्रा सोमं पिब' इति मन्त्रलिङ्गात् । न सादयतीत्यादि । गतम्11 ।।


### संयुक्तमन्त्रः
अशा᳚न्तम॒ग्नीथ्सोम॑म्भख्षयेदुपा॒ꣳ॒श्वनु॒ वष॑ट्करोति॒ न रु॒द्रम्प्र॒जा अ॑न्ववसृ॒जति॑ शा॒न्तम॒ग्नीथ्सोम॑म्भख्षय॒त्यग्नी॒न्नेष्टु॑रु॒पस्थ॒मा सी॑द [30]  
नेष्ट॒ पत्नी॑मु॒दान॒येत्या॑ह

### मन्त्रः
अशा᳚न्तम॒ग्नीथ्सोम॑म्भख्षयेत् ।  
उ॒पा॒ꣳ॒श्वनु॒ वष॑ट्करोति ।   
न रु॒द्रम् प्र॒जा अ॑न्ववसृ॒जति॑ , शा॒न्तम॒ग्नीथ् , सोम॑म् भख्षयति ।  

अग्नी॒न्नेष्टु॑रु॒पस्थ॒मा सी॑द  । [30]  
"नेष्ट॒ पत्नी॑मु॒दान॑य"+ इत्या॑ह ।  

#### टीका
6अशान्तमिति ।। अनिष्टकारणमशान्तमभक्षितं स्यात्; तस्मादुपांश्विति विधिः । न रुद्रमित्यादि । गतम् ।।


### संयुक्तमन्त्रः
अ॒ग्नीदे॒व नेष्ट॑रि॒ रेतो॒ दधा॑ति॒ नेष्टा॒ पत्नि॑याम्

### मन्त्रः
अ॒ग्नीद् ए॒व नेष्ट॑रि॒ रेतो॒ दधा॑ति ।
नेष्टा॒ पत्नि॑याम् ।

#### टीका
7अग्रीदित्यादिः प्रैषः, तदेकदेशं व्याचष्टे - नेष्टरि रेतो दधात्याग्नीघ्रः तदुपस्थानेन, नेष्टा च पत्न्यां रेतो दधाति तदुदानयनेन ।।


### संयुक्तमन्त्रः
उद्गा॒त्रा सङ्ख्या॑पयति प्र॒जाप॑ति॒र्वा ए॒ष यदु॑द्गा॒ता प्र॒जाना᳚म्प्र॒जन॑नाया॒प उप॒ प्र व॑र्तयति॒ रेत॑ ए॒व तथ्सि॑ञ्चत्य्

### मन्त्रः
उ॒द्गा॒त्रा सङ्ख्या॑पयति ।  
प्र॒जाप॑ति॒र्वा ए॒ष यद् उ॑द्गा॒ता ।  
प्र॒जाना᳚म् प्र॒जन॑नाय ।
अ॒प उप॒ प्र व॑र्तयति॒ , रेत॑ ए॒व तथ्सि॑ञ्चति ।

#### टीका
8उद्गात्रेत्यादि ।। गतम् । स्वयं प्रजापतिरेवोद्गाता, तस्मात्तेन संख्यापनाप्रदर्शनं प्रजानां प्रजननाय भवति । उपप्रवर्तयतीति । समीपे तस्यास्स्रावयति रेतस्सेकस्थानीयं तत् भवति ।।


### संयुक्तमन्त्रः
ऊ॒रुणोप॒ प्र व॑र्तयत्यू॒रुणा॒ हि रेत॑स्सि॒च्यते॑ नग्न॒ङ्कृत्यो॒रुमुप॒ प्र व॑र्तयति य॒दा हि न॒ग्न ऊ॒रुर्भव॒त्यथ॑ मिथु॒नी भ॑व॒तोऽथ॒ रेत॑स्सिच्य॒तेऽथ॑ प्र॒जा प्र जा॑यन्ते ॥ [31]  

### मन्त्रः
ऊ॒रुणोप॒ प्र व॑र्तयति ।  
ऊ॒रुणा॒ हि रेत॑स् सि॒च्यते᳚ ।  
न॒ग्न॒ङ्कृत्यो॒रुमुप॒ प्र व॑र्तयति ।  
य॒दा हि न॒ग्न ऊ॒रुर्भव॒त्य् अथ॑ मिथु॒नी भ॑वतः ।  
अथ॒ रेत॑स् सिच्य॒ते ।  
अथ॑ प्र॒जा प्र जा॑यन्ते ॥ [31]  

#### टीका
9ऊरुणेति विधिः ।। ऊरुत्वोपलक्षिते देशे उपप्रवर्तयति । ऊरुणा हीति । ऊरूपबृंहितेन प्रजननेनेत्यर्थः । नग्नंकृत्य वास उद्घाट्य । ऊर्यादिर्मकारान्तो द्रष्टव्यः । ल्यपि गतित्वात्कृदुत्तरपदप्रकृतिस्वरत्वम् । यदा हीत्यादि । ऊरुः ऊरुमान् प्रजननप्रदेशो यदा नग्नो भवति उद्घाटितवसनः क्रियते अथानन्तरमेव स्त्रीपुंसौ मिथुनीभवतः मैथुनं गच्छतः, अथानन्तरमेव रेतस्सिच्यते, अथ ततः पतितं निषिक्तं रेतः प्रजात्वेन परिणतं भवति । तस्मान्महाफलत्वान्नग्नकरणस्य नग्नंकृत्योरुमुपप्रवर्तयतीति ।।

इति षष्ठे पञ्चमे अष्टमोनुवाकः ॥  


## अनुवाकः ९

### संयुक्तमन्त्रः
इन्द्रो॑ वृ॒त्रम॑ह॒न्तस्य॑ शीर्षकपा॒लमुदौ᳚ब्ज॒थ्स द्रो॑णकल॒शो॑ऽभव॒त्तस्मा॒थ्सोम॒स्सम॑स्रव॒थ्स हा॑रियोज॒नो॑ऽभव॒त्

### मन्त्रः
इन्द्रो॑ वृ॒त्रम॑हन् ।  
तस्य॑ शीर्षकपा॒लमुदौ᳚ब्जत् ।  
स द्रो॑णकल॒शो॑ऽभवत् ।  
तस्मा॒थ् सोम॒स् सम॑स्रवत् ।  
स हा॑रियोज॒नो॑ऽभवत् ।  

#### टीका
1इन्द्रो वृत्रमहन्नित्यादि ।। शीर्षकपालं शिरःकपालमुदौब्जत् उत्तानं व्यवर्तत । तस्माद्द्रोणकलशभूतात् संस्रुतस्सोमो हारियोजनो ग्रहोभवत् । हरयो युज्यन्ते यस्य रथे स हरियोजनः, तद्देवत्यो हारियोजनः ।।


### संयुक्तमन्त्रः
तव्ँव्य॑चिकिथ्सज्जु॒हवा॒नी(३) मा हौ॒षा(३) मिति॒ सो॑ऽमन्यत॒ यद्धो॒ष्याम्या॒मꣳ हो᳚ष्यामि॒ यन्न हो॒ष्यामि॑ यज्ञवेश॒सङ्क॑रिष्या॒मीति॒ तम॑ध्रियत॒ होतु॒ꣳ॒

### मन्त्रः
तव्ँ व्य॑चिकिथ्सत् ।  
"जु॒हवा॒नी३ मा हौ॒षा३म्" इति॑ ।  
सो॑ऽमन्यत॒ -  
"यद्धो॒ष्याम्य् आ॒मꣳ हो᳚ष्यामि॒ ,यन् न हो॒ष्यामि॑ , यज्ञवेश॒सङ्क॑रिष्या॒मि" इति॑ ।  
तम॑ध्रियत॒ होतु᳚म् ।  

#### टीका
2तमित्यादि ।। व्यचिकित्सत् विचारितवान् इमं किं जुहवानि मा हौषमिति । 'विचार्यमाणानाम्' इत्युदात्तः प्लुतः । कुतः पुनस्संशय इत्याह - सोमन्यतेत्यादि । यदि होष्यामि आममपक्वं असंस्कृतं हविर्हुतं स्यात् । अथ यदि न होष्यामि यज्ञवेशसं करिष्यामि यज्ञविनाशकारी स्याम् । 'अनसन्तान्नपुंसकात्' इत्यच्समासान्तः । यज्ञार्थं गृहीतस्याविनियोगो यज्ञविनाशः । प्रवृत्तयज्ञस्येन्द्रस्य हारियोजनार्थिनो हतवृत्रशिरसः स्रुतस्सोमो हारियोजनात्मा समवस्थित इति कृत्वा अथ तं सोमं होतुमेवाध्रियत अवातिष्ठत होष्याम्येवेति कृतावधारणोभवत् । धृङ् अवस्थाने, तौदादिकः, 'रिङ्शयग्लिङ्क्षु' ।।


### संयुक्तमन्त्रः
सो᳚ऽग्निर॑ब्रवी॒न्न मय्या॒मꣳ हो᳚ष्य॒सीति॒ तन्धा॒नाभि॑रश्रीणात् [32]  
तꣳ शृ॒तम्भू॒तम॑जुहो॒द्यद्धा॒नाभि॑र्हारियोज॒न श्री॒णाति॑ शृत॒त्वाय॑ शृ॒तमे॒वैन॑म्भू॒तञ्जु॑होति

### मन्त्रः
सो᳚ऽग्निर॑ब्रवी॒न् -  
"न मय्या॒मꣳ हो᳚ष्यसि"+ इति॑ ।  
तन्धा॒नाभि॑रश्रीणात् । [32]  
तꣳ शृ॒तम् भू॒तम॑जुहोत् ।  
यद्धा॒नाभि॑र्हारियोज॒न श्री॒णाति॑ , शृत॒त्वाय॑ ।  
शृ॒तमे॒वैन॑म् भू॒तञ् जु॑होति ।  

#### टीका
3अथ सोग्निरब्रवीत् - मा मय्यामं अपक्वं हौषीरिति । अथ तं ग्रहं धानाभिरश्रीणात् पक्वमकरोत् । अथ तं शृतं भूतं पक्षं संजातं अजुहोत् । यदित्यादि । गतम् ।।


### संयुक्तमन्त्रः
ब॒ह्वीभि॑श्श्रीणात्ये॒ताव॑तीरे॒वास्या॒मुष्मि॑ल्ँलो॒के का॑म॒दुघा॑ भव॒न्त्यथो॒ खल्वा॑हुरे॒ता वा इन्द्र॑स्य॒ पृश्न॑य काम॒दुघा॒ यद्धा॑रियोज॒नीरिति॒ तस्मा᳚द्ब॒ह्वीभि॑श्श्रीणीयाद

### मन्त्रः
ब॒ह्वीभि॑श्श्रीणाति ।  
ए॒ताव॑तीरे॒वास्या॒मुष्मि॑ल्ँलो॒के का॑म॒दुघा॑ भव॒न्ति ।  
अथो॒ खल्वा॑हुर् -  
"ए॒ता वा इन्द्र॑स्य॒ पृश्न॑य काम॒दुघा॒ यद्धा॑रियोज॒नीः" इति॑ ।  
तस्मा᳚द् ब॒ह्वीभि॑श् श्रीणीयात् ।  

#### टीका
4बह्वीभिरित्यादि ।। 'बह्वादिभ्यश्च' 'नित्यं छन्दसि' इति ङीष् । बह्वीभिर्धानाभिः श्रयणादेतावत्यः बह्व्यः पृश्नयः अस्य अमुष्मिन् भोगभूमौ कामदुघा भवन्ति । 'दुहः कब्धश्च' इति कप् । अथो इत्यादि । गतम् । हारियोजनसंबन्धिन्यो धाना हारियोजन्यः । 'वा छन्दसि' इति पूर्वसवर्णदीर्घत्वम् ।।


### संयुक्तमन्त्रः
ऋख्सा॒मे वा इन्द्र॑स्य॒ हरी॑ सोम॒पानौ॒ तयोः᳚ परि॒धय॑ आ॒धान॒य्ँयदप्र॑हृत्य परि॒धीञ्जु॑हु॒याद॒न्तरा॑धानाभ्याम् [33]  
घा॒सम्प्र य॑च्छेत्प्र॒हृत्य॑ परि॒धीञ्जु॑होति॒ निरा॑धानाभ्यामे॒व घा॒सम्प्र य॑च्छत्य्

### मन्त्रः
ऋ॒ख्सा॒मे वा इन्द्र॑स्य॒ हरी॑ सोम॒पानौ᳚ ।  
तयोः᳚ परि॒धय॑ आ॒धान᳚म् ।  
यदप्र॑हृत्य परि॒धीञ् जु॑हु॒याद् , अ॒न्तरा॑धानाभ्याङ् घा॒सम् प्र य॑च्छेत् ।[33]  
प्र॒हृत्य॑ परि॒धीञ् जु॑होति॒ , निरा॑धानाभ्यामे॒व घा॒सम् प्र य॑च्छति ।  

#### टीका
5ऋक्सामे वा इत्यादि ।। ऋक्सामे वा इन्द्रस्याश्वौ सोमपानौ सोमस्य पाता याभ्यामिन्द्रः । करणे ल्युट् । तयोः हर्योः परिधयः आधानं आधानस्थानीया अस्य गतखलीनकल्पाः । तस्माद्यदि परिधीत् अप्रहृत्य हारियोजनं जुहुयात् अथान्तराधानाभ्यां आस्यान्तर्गताधानाभ्यां घासप्रदानतुल्यं स्यात् । अदनीयस्तृणादिर्घासः । प्रहृत्येत्यादि । परिधीन् प्रहृत्य हारियोजनहोमः निर्गताधानाभ्यां घासप्रदानसमं भवति ।।


### संयुक्तमन्त्रः
उन्ने॒ता जु॑होति या॒तया॑मेव॒ ह्ये॑तर्ह्य॑ध्व॒र्युस्स्व॒गाकृ॑तो॒ यद॑ध्व॒र्युर्जु॑हु॒याद्यथा॒ विमु॑क्त॒म्पुन॑र्यु॒नक्ति॑ ता॒दृगे॒व तच्छी॒र्षन्न॑धिनि॒धाय॑ जुहोति शीर्ष॒तो हि स स॒मभ॑वद्वि॒क्रम्य॑ जुहोति वि॒क्रम्य॒ हीन्द्रो॑ वृ॒त्रमह॒न्थ्समृ॑द्ध्यै

### मन्त्रः
उ॒न्ने॒ता जु॑होति ।  
या॒तया॑मेव॒ ह्ये॑तर्ह्य॑ध्व॒र्युस् स्व॒गाकृ॑तः ।  
यद॑ध्व॒र्युर्जु॑हु॒याद् , यथा॒ विमु॑क्त॒म् पुन॑र्यु॒नक्ति॑ ता॒दृगे॒व तत् ।  
शी॒र्॒ष॒न्न॑धिनि॒धाय॑ जुहोति ।  
शी॒र्॒ष॒तो हि स स॒मभ॑वत् ।  
वि॒क्रम्य॑ जुहोति वि॒क्रम्य॒ हीन्द्रो॑ वृ॒त्रमहन्न्॑ । समृ॑द्ध्यै ।  

#### टीका
6उन्नेतेति ।। गतसार इवाध्वर्युरस्मिन् काले स्वगाकृतत्वात् अनुज्ञातस्वैरगतित्वात् । तस्माद्यदध्वर्युर्जुहुयात् विमुक्तस्य पुनर्योगसम तत्स्यात् । शीर्षन्नित्यादि । गतम् । वृत्रस्य शिरसः हारियोजनस्संभूतः । 'हि च' इति निघाताभावः । विक्रम्येति । अवष्टभ्यैव जुहोति, विक्रम्य खल्विन्द्रः वृत्रं हतवान् तस्मात्समृद्धचै भवति ।
पूर्ववन्निघाताभावः ।।


### संयुक्तमन्त्रः
प॒शवो॒ वै हा॑रियोज॒नीर्यथ्स॑म्भि॒न्द्यादल्पाः᳚ [34]  
ए॒न॒म्प॒शवो॑ भु॒ञ्जन्त॒ उप॑ तिष्ठेर॒न्॒यन्न स॑म्भि॒न्द्याद्ब॒हव॑ एनम्प॒शवोऽभु॑ञ्जन्त॒ उप॑ तिष्ठेर॒न्मन॑सा॒ सम्बा॑धत उ॒भय॑ङ्करोति ब॒हव॑ ए॒वैन॑म्प॒शवो॑ भु॒ञ्जन्त॒ उप॑ तिष्ठन्त उन्ने॒तर्यु॑पह॒वमि॑च्छन्ते॒ य ए॒व तत्र॑ सोमपी॒थस्तमे॒वाव॑ रुन्धत उत्तरवे॒द्यान्नि व॑पति प॒शवो॒ वा उ॑त्तरवे॒दि प॒शवो॑ हारियोज॒नी प॒शुष्वे॒व प॒शून्प्रति॑ ष्ठापयन्ति ॥ [35]  

### मन्त्रः
प॒शवो॒ वै हा॑रियोज॒नीः ।  
यथ्स॑म्भि॒न्द्यादल्पाः᳚ । [34]  
ए॒न॒म्प॒शवो॑ भु॒ञ्जन्त॒ उप॑ तिष्ठेरन् ।  
यन्न स॑म्भि॒न्द्याद् ब॒हव॑ एनम् प॒शवो ऽभु॑ञ्जन्त॒ उप॑ तिष्ठेरन् ।  
मन॑सा॒ सम्बा॑धते ।   
उ॒भय॑ङ्करोति ।  
ब॒हव॑ ए॒वैन॑म्प॒शवो॑ भु॒ञ्जन्त॒ उप॑ तिष्ठन्ते ।  
उ॒न्ने॒तुर्यु॑पह॒वमि॑च्छन्ते ।  
य ए॒व तत्र॑ सोमपी॒थस् तमे॒वाव॑ रुन्धते ।  
उ॒त्त॒र॒वे॒द्यान्नि व॑पति ।  
प॒शवो॒ वा उ॑त्तरवे॒दिः ।  
प॒शवो॑ हारियोज॒नीः ।  
प॒शुष्वे॒व प॒शून्प्रति॑ ष्ठापयन्ति ॥ [35]  

#### टीका
7पशवो वा इत्यादि ।। तद्धेतुत्वात्ताच्छब्द्यम् । ताः धाना भक्षणकाले यदि संभिन्द्यात् दन्तैः स्पृशेत् कुट्टयेद्वा अल्पाः पशवः क्षीरादिना एनं भुञ्जन्तः पालयन्तः उपतिष्ठेरन् संगच्छेयुः । संगतिकरण आत्मनेपदम् । असंभेदने बहवः पशवः अभुञ्जन्तः क्षीरादिशून्या उपतिष्ठेरन् । मनसेत्यादि । संबाधते संपीडयति । तथा कुर्वन् उभयं करोति संभेदनमसंभेदनं च । ततश्च बहवः पशव एनं भुञ्जन्त एवोपतिष्ठन्ते । उन्नेतरीत्यादि । उपहवोनुज्ञा । गतमन्यत् ।।

इति षष्ठे पञ्चमे नवमोवाकः ॥


## अनुवाकः १०

### संयुक्तमन्त्रः
ग्रहा॒न्वा अनु॑ प्र॒जा प॒शव॒ प्र जा॑यन्त उपाꣳश्वन्तर्या॒माव॑जा॒वय॑श्शु॒क्राम॒न्थिनौ॒ पुरु॑षा ऋतुग्र॒हानेक॑शफा आदित्यग्र॒हङ्गाव॑ आदित्यग्र॒हो भूयि॑ष्ठाभिर्ऋ॒ग्भिर्गृ॑ह्यते॒ तस्मा॒द्गाव॑ पशू॒नाम्भूयि॑ष्ठा॒ यत्त्रिरु॑पा॒ꣳ॒शुꣳ हस्ते॑न विगृ॒ह्णाति॒ तस्मा॒द्द्वौ त्रीन॒जा ज॒नय॒त्यथाव॑यो॒ भूय॑सी

### मन्त्रः
ग्रहा॒न्॒ वा अनु॑ प्र॒जा प॒शव॒ प्र जा॑यन्ते ।  
उ॒पा॒ꣳ॒श्व॒न्त॒र्या॒माव॑जा॒वयः॑ ।  
शु॒क्राम॒न्थिनौ॒ पुरु॑षाः ।  
ऋ॒तु॒ग्र॒हानेक॑शफाः ।  
आ॒दि॒त्य॒ग्र॒हङ्गावः॑ ।  
आ॒दि॒त्य॒ग्रहो भूयि॑ष्ठाभिर् ऋ॒ग्भिर् गृ॑ह्यते ।  
तस्मा॒द् गाव॑ पशू॒नाम् भूयि॑ष्ठाः ।  
यत् त्रिरु॑पा॒ꣳ॒शुꣳ हस्ते॑न विगृ॒ह्णाति॑ ।  
तस्मा॒द् द्वौ त्रीन॒जा ज॒नय॒त्य् अथाव॑यो॒ भूय॑सीः ।  

#### टीका
1ग्रहान् वा इत्यादि ।। ग्रहान् हुतान् अनु प्रजाः पशवश्च प्रजायन्ते । 'अनुर्लक्षणे' इति हेतुत्वे कर्मप्रवचनीयत्वम् । एवं सामान्येनोक्त्वा एकैकस्याह - उपांश्वन्तर्यामावित्यादि । उपांश्वन्तर्यामावनु अजाश्चावयश्च प्रजायन्ते । शुक्रामन्थिनावनु पुरुषाः प्रजायन्ते । एवं सर्वत्र । ऋतुग्रहानन्वेकशफाः अश्वादयः । आदित्यग्रहमनु गावः । आदित्यग्रह इत्यादि । भूयिष्ठाभिः बहुतमाभिः 'कदा चन' इत्यादिभिः। तस्मात्पशूनां मध्ये गावः भूयिष्ठाः । यस्मादुपांशुग्रहं हस्तेन त्रिर्विगृह्णाति तस्मादजा द्वौ त्रीन्वा जनयति, त्रिषु द्वयोस्त्रयाणां चैव संभवात्, न तु त्रिभ्योधिकान् । अथावयस्त्रिभ्यो भूयसीर्बहुतराः अपि चतस्रः अपि पञ्चावीन् जनयति; अव्युत्पत्तिहेतौ अन्तर्यामे तादृशसंकोचसंख्याविशेषाभावात् ।।


### संयुक्तमन्त्रः
पि॒ता वा ए॒ष यदा᳚ग्रय॒ण पु॒त्र क॒लशो॒ यदा᳚ग्रय॒ण उ॑प॒दस्ये᳚त्क॒लशा᳚द्गृह्णीया॒द्यथा॑ पि॒ता [36]  
पु॒त्रङ्ख्षि॒त उ॑प॒धाव॑ति ता॒दृगे॒व तद्यत्क॒लश॑ उप॒दस्ये॑दाग्रय॒णाद्गृ॑ह्णीया॒द्यथा॑ पु॒त्र पि॒तर॑ङ्ख्षि॒त उ॑प॒धाव॑ति ता॒दृगे॒व तद्

### मन्त्रः
पि॒ता वा ए॒ष यदा᳚ग्रय॒ण पु॒त्र क॒लशः॑ ।  
यदा᳚ग्रय॒ण उ॑प॒दस्ये᳚त् क॒लशा᳚द् गृह्णीयात् ।  
यथा॑ पि॒ता पु॒त्रङ्ख्षि॒त उ॑प॒धाव॑ति , ता॒दृगे॒व तत् । [36]  
यत्क॒लश॑ उप॒दस्ये॑दाग्रय॒णाद् गृ॑ह्णीयात् ।  
यथा॑ पु॒त्र पि॒तर॑ङ्ख्षि॒त उ॑प॒धाव॑ति ता॒दृगे॒व तत् ।  

#### टीका
2पिता वा इति ।। पितृस्थानीय आग्रयणः; प्रथमोत्पन्नत्वात् । पुत्रस्थानीयो द्रोणकलशः; तत्र पश्चादुत्पन्नत्वात् । तत्र यद्याग्रयण उपदस्येत् उपक्षीयेत तदा द्रोणकलशात् गृह्णीयात् पुत्रस्थानीयत्वात् । तस्येति विधिः । यथा पिता क्षीणः क्षीणवृत्तिः पुत्रमुपधावति जीवनार्थमुपसर्पति तत्तुल्यमेव तत्, एवं कलशोपक्षये आग्रयणाद्ग्रहणं क्षीणस्य पुत्रस्य पितृधनसंभजनस्य स्थानीयं भवति ।।


### संयुक्तमन्त्रः
आ॒त्मा वा ए॒ष य॒ज्ञस्य॒ यदा᳚ग्रय॒णो यद्ग्रहो॑ वा क॒लशो॑ वोप॒दस्ये॑दाग्रय॒णाद्गृ॑ह्णीयादा॒त्मन॑ ए॒वाधि॑ य॒ज्ञन्निष्क॑रो॒त्य्

### मन्त्रः
आ॒त्मा वा ए॒ष य॒ज्ञस्य॒ यदा᳚ग्रय॒णः ।  
यद्ग्रहो॑ वा क॒लशो॑ वोप॒दस्ये॑दाग्रय॒णाद् गृ॑ह्णीयात् ।  
आ॒त्मन॑ ए॒वाधि॑ य॒ज्ञन् निष्क॑रोति ।  

### टीका
3आत्मा वा इत्यादि ।। यज्ञस्यात्मीयस्थानीय आग्रयणः, अन्तरवस्थानाद्यज्ञस्य । तस्माद्ग्रहकलशोपक्षये आग्रयणाद्ग्रहणं आत्मन एव यज्ञस्य साक्षान्निष्क्रयणं भवति, विच्छिन्नस्य पुनरप्यात्मन एवोत्पत्तेः । अधिरनर्थकः ।।


### संयुक्तमन्त्रः
अवि॑ज्ञातो॒ वा ए॒ष गृ॑ह्यते॒ यदा᳚ग्रय॒णस्स्था॒ल्या गृ॒ह्णाति॑ वाय॒व्ये॑न जुहोति॒ तस्मा᳚त् [37]  
गर्भे॒णावि॑ज्ञातेन ब्रह्म॒हा

### मन्त्रः
अवि॑ज्ञातो॒ वा ए॒ष गृ॑ह्यते॒ यदा᳚ग्रय॒णः ।  
स्था॒ल्या गृ॒ह्णाति॑ , वाय॒व्ये॑न जुहोति ।  
तस्मा॒द् गर्भे॑ण + अवि॑ज्ञातेन ब्रह्म॒हा ।[37]  

#### टीका
4अविज्ञातो वा इत्यादि ।। आग्रयणो नामाविज्ञातो गृह्यते अविज्ञातयागदेवताविशेषनामधेयत्वात् । ऐन्द्रवायवादिवत् देवताविशेषसंबन्धस्याविज्ञातत्वात् । तस्मादाग्रयणस्स्थाल्या गृह्णाति सोमं वायव्येन त्वन्तर्यामपात्रादिना जुहोति । तस्मादित्यादि । यस्मादेवमविज्ञातस्वभाव आग्रयणः त्यक्त इव भवति तस्माद्गर्भेणाविज्ञातेन केवलेन ब्रह्महा भवति ब्रह्महत्याभाग्भवति आत्मत्यागित्वात् अविज्ञातगर्भस्य (तद्वदस्यापि) त्याज्यत्वात् । त्यागप्रकर्षज्ञापनार्थं ब्रह्मग्रहणम् । यद्वा - ब्रह्महतुल्यप्रायश्चित्तत्वात् ब्रह्महेत्युच्यते । यथाऽऽह मनुः - 'हत्वागर्भमविज्ञातमेतदेव व्रतं चरेत्' इति । केचिदाहुः - आत्मत्यागी ब्रह्महेत्युच्यते । हन्तेर्विच्, 'सुपां सुलुक्' इति सोर्लुक्, आकारो वा ।।


### संयुक्तमन्त्रः
ऽव॑भृ॒थमव॑ यन्ति॒ परा᳚ स्था॒लीरस्य॒न्त्युद्वा॑य॒व्या॑नि हरन्ति॒ तस्मा॒थ्स्त्रिय॑ञ्जा॒ताम्परा᳚स्य॒न्त्युत्पुमाꣳ॑सꣳ हरन्ति॒

### मन्त्रः
अ॒व॒भृ॒थमव॑ यन्ति ।  
परा᳚ स्था॒लीरस्य॒न्त्य् उद्वा॑य॒व्या॑नि हरन्ति ।  
तस्मा॒थ् स्त्रिय॑ञ् जा॒ताम् परा᳚स्य॒न्त्य् उत्पुमाꣳ॑सꣳ हरन्ति ।  

#### टीका
5अवभृथमव यन्तीत्यादि ।। स्थालीस्सर्वाः पराऽस्यन्ति उत्सृजन्ति । वायव्यादिपात्राणि उद्धरन्ति अपनयन्ति अवभृथे देशे । यद्वा - अवभृथदेशे स्थालीः पराऽस्यन्तीति । वायव्यानि तूद्धरन्ति । तस्मात् स्त्रियं जातां परिपक्वां पराऽस्यन्ति परस्मिन् कुले प्रक्षिपन्ति परस्मै ददाति, पुमांसमुद्धरन्ति सन्तत्यर्थं धारयन्ति ।।


### संयुक्तमन्त्रः
यत्पु॑रो॒रुच॒माह॒ यथा॒ वस्य॑स आ॒हर॑ति ता॒दृगे॒व तद्यद्ग्रह॑ङ्गृ॒ह्णाति॒ यथा॒ वस्य॑स आ॒हृत्य॒ प्राह॑ ता॒दृगे॒व तद्यथ्सा॒दय॑ति॒ यथा॒ वस्य॑स उपनि॒धाया॑प॒क्राम॑ति ता॒दृगे॒व तद्

### मन्त्रः
यत् पु॑रो॒रुच॒माह॒ यथा॒ वस्य॑स आ॒हर॑ति ता॒दृगे॒व तत् ।  
यद्ग्रह॑ङ्गृ॒ह्णाति॒ यथा॒ वस्य॑स आ॒हृत्य॒ प्राह॑ ता॒दृगे॒व तत् ।  
यथ्सा॒दय॑ति॒ यथा॒ वस्य॑स उपनि॒धाया॑प॒क्राम॑ति ता॒दृगे॒व तत् ।  

#### टीका
6यदित्यादि ।। उपयामात्पूर्वं रोचते इति पुरोरुक् 'आ वायो भूष' इत्यादिका । तां यदाह यथा वस्यसे श्रेयसे जनाय आहरति तत्तुल्यं तच्छ्रेयसः कीर्तनार्थत्वात् । तस्माल्लोके हि श्रेयांसं संकीर्त्य अस्मा इत्युद्दिशति । एवमिदं पुरोरुग्वचनं द्रष्टव्यम् । अथ यद्ग्रहस्य ग्रहणं 'उपयामगृहीतोसि' इति यथा वस्यसे उपहारादिकमुपनिधाय समीपे स्थापयित्वा स्वयमपक्रामति तत्तुल्यमिदं सादनम् । लोके हि फलादिकं श्रेयसे आहृत्य दर्शयित्वा निधायापक्रामन्तीति ।।


### संयुक्तमन्त्रः
यद्वै य॒ज्ञस्य॒ साम्ना॒ यजु॑षा क्रि॒यते॑ शिथि॒लन्तद्यदृ॒चा तद्दृ॒ढम्पु॒रस्ता॑दुपयामा॒ यजु॑षा गृह्यन्त उ॒परि॑ष्टादुपयामा ऋ॒चा य॒ज्ञस्य॒ धृत्यै᳚ ॥ [38]  

### मन्त्रः
यद्वै य॒ज्ञस्य॒ साम्ना॒ यजु॑षा क्रि॒यते॑ , शिथि॒लन् तत् ।  
यदृ॒चा तद् दृ॒ढम् ।  
पु॒रस्ता॑दुपयामा॒ यजु॑षा गृह्यन्त उ॒परि॑ष्टादुपयामा ऋ॒चा य॒ज्ञस्य॒ धृत्यै᳚ ॥ [38]  

#### टीका
7यद्वा इत्यादि ।। पुरस्तात्पूर्वत्र 'उपयामगृहीतोसि' इत्येतद्येषां ते पुरस्तादुपयामाः ग्रहाः, विपरीताः उपरिष्टादुपयामाः, तत्र ये यजुषा गृह्यन्ते ते पुरस्तादुपयामगृहीतास्स्युः यजुषो दुर्बलत्वात् । यथा - 'उपयामगृहीतोस्यन्तर्यच्छ मघवन्' इत्यादयः । अथ ये ऋचा गृह्यन्ते 'आ वायो भूष' इत्यादयः ते उपरिष्टादुपयामा गृह्यन्ते, ऋचस्स्वयमेव दृढत्वात् । तदुभयमपि यज्ञस्य धृत्यै दार्ढ्याय भवति ।।


इति षष्ठे पञ्चमे दशमोऽनुवाकः ॥  


## अनुवाकः ११

### संयुक्तमन्त्रः
प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ऽमुमे॒व तैर्लो॒कम॒भि ज॑यति॒ परा॑ङिव॒ ह्य॑सौ लो॒को यानि॒ पुन॑ प्रयु॒ज्यन्त॑ इ॒ममे॒व तैर्लो॒कम॒भि ज॑यति॒ पुन॑पुनरिव॒ ह्य॑यल्ँलो॒क

### मन्त्रः
प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ ऽमुमे॒व तैर् लो॒कम॒भि ज॑यति ।  
परा॑ङिव॒ ह्य॑सौ लो॒कः ।  
यानि॒ पुन॑ प्रयु॒ज्यन्त॑ इ॒ममे॒व तैर्लो॒कम॒भि ज॑यति ।  
पुन॑पुनरिव॒ ह्य॑यल्ँ लो॒कः ।  

#### टीका
1प्रान्यानीत्यादि ।। अन्यानि कानिचित्पात्राणि उपांशुपात्रादीनि प्रयुज्यन्ते नान्यानीति वचनात् प्रयोगविशेषोभिप्रेत इति गम्यते । पुनः प्रयुज्यन्त इति यावत् । पात्राणि द्विदेवत्यपात्रादीनि पुनः प्रयुज्यन्ते सकृदेव प्रयुक्तानि आतृतीयसवनात्परिशेरते । तत्र यानिपराचीनानि पुनरावृत्तमयोगाणि सकृदेव प्रयुक्तानि कार्यं कुर्वन्ति अमुमेव परलोकमेव तैरभिजयति । हेतुमाह - पराङिव अपुनरावृत्त इव ह्यसौ लोकः पुनःपुनः प्राप्यः मृतस्य पुनरागमात् । यानि पुनःपुनः प्रयुज्यन्ते पात्राणि इमं लोकं तैरभिजयति पुपुनरावृत्त इव ह्ययं लोको भवति, कर्मार्जनस्थानत्वात् ।।


### संयुक्तमन्त्रः
प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ तान्यन्वोष॑धय॒ परा॑ भवन्ति॒ यानि॒ पुनः॑ [39]  
प्र॒यु॒ज्यन्ते॒ तान्यन्वोष॑धय॒ पुन॒रा भ॑वन्ति॒

### मन्त्रः
प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ , तान्यन्वोष॑धय॒ परा॑ भवन्ति ।  
यानि॒ पुन॑  प्र॒यु॒ज्यन्ते॒ , तान्यन्वोष॑धय॒ पुन॒रा भ॑वन्ति । [39]  

#### टीका
2किंचेत्याह - प्रान्यानीत्यादि ।। पूर्ववत् । तत्र पराचीनैः पात्रैर्हेतुभिः ओषधयः पराभवन्ति विनश्यन्ति ग्रीष्मपक्वा न पुनरावर्तन्ते । यानि पुनःपुनः प्रयुज्यन्ते तैर्हेतुभिराभवन्ति वर्षादौ पुनःपुनरुत्पद्यन्ते ओषधयः । हेतावनोः कर्मप्रवचनीयत्वम् ।।


### संयुक्तमन्त्रः
प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ तान्यन्वा॑र॒ण्या प॒शवोऽर॑ण्य॒मप॑ यन्ति॒ यानि॒ पुन॑ प्रयु॒ज्यन्ते॒ तान्यनु॑ ग्रा॒म्या प॒शवो॒ ग्राम॑मु॒पाव॑यन्ति॒

### मन्त्रः
प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ तान्यन्वा॑र॒ण्या प॒शवो ऽर॑ण्य॒मप॑ यन्ति ।  
यानि॒ पुन॑ प्रयु॒ज्यन्ते॒ तान्यनु॑ ग्रा॒म्या प॒शवो॒ ग्राम॑म् उ॒पाव॑यन्ति ।  

#### टीका
3पुनश्च किंचेत्याह - प्रान्यानीत्यादि ।। समानम् । पराचीनैः पात्रैः हेतुभिः आरण्याः पशवः अरण्यमपयन्ति अरण्यं प्राप्य अपुनरावृत्त्या अपगता एव च भवन्ति न पुनर्ग्राममागच्छन्ति । अधान्यैः पात्रैः हेतुभिः ग्राम्याः पशवोरण्ये चरित्वा पुनःपुनर्ग्राममुपावयन्ति उपागच्छन्ति । 'गतौ' इति उपशब्दो निहन्यते, सगतिना च 'उदात्तवता तिङा' इति समासः ।।


### संयुक्तमन्त्रः
यो वै ग्रहा॑णान्नि॒दान॒व्ँवेद॑ नि॒दान॑वान्भव॒त्याज्य॒मित्यु॒क्थन्तद्वै ग्रहा॑णान्नि॒दान॒य्ँयदु॑पा॒ꣳ॒शु शꣳस॑ति॒ तत् [40]  
उ॒पा॒ꣳ॒श्व॒न्त॒र्या॒मयो॒र्यदु॒च्चैस्तदित॑रेषा॒ङ्ग्रहा॑णामे॒तद्वै ग्रहा॑णान्नि॒दान॒य्ँय ए॒वव्ँवेद॑ नि॒दान॑वान्भवति॒

### मन्त्रः
यो वै ग्रहा॑णान् नि॒दान॒व्ँ वेद॑ नि॒दान॑वान् भव॒ति ।  
आज्य॒मित्यु॒क्थन् तद् वै ग्रहा॑णान् नि॒दान᳚म्  ।  
यदु॑पा॒ꣳ॒शु शꣳस॑ति॒ , तद् उ॑पाꣳश्वन्तर्या॒मयोः᳚ ।[40]  
यद् उ॒च्चैस् तदित॑रेषा॒ङ् ग्रहा॑णाम् ।  
ए॒तद् वै ग्रहा॑णान् नि॒दान᳚म् ।  
य ए॒वव्ँ वेद॑ नि॒दान॑वान् भवति ।  

#### टीका
4यो वै ग्रहाणामित्यादि ।। निन्दास्तुतिरिति केचित् । शक्तिमत्त्वनिबन्धनमित्यन्ये । आज्यमित्युक्थमिति । इतिशब्दः प्रकारवचने । आज्यं नाम स्तोत्रविशेषः । आज्यप्रकारमुक्थं स्तोत्रं सर्वेषां ग्रहाणां निदानम् । केचिदाहुः - इतिशब्दोवच्छेदे । आज्याख्यमेव स्तोत्रं निदानमिवेति । एवं सामान्यनिदानमुक्त्वा ग्रहविशेषे विशेषमाह - यदित्यादि । गतम् ।।


### संयुक्तमन्त्रः
यो वै ग्रहा॑णाम्मिथु॒नव्ँवेद॒ प्र प्र॒जया॑ प॒शुभि॑र्मिथु॒नैर्जा॑यते स्था॒लीभि॑र॒न्ये ग्रहा॑ गृ॒ह्यन्ते॑ वाय॒व्यै॑र॒न्य ए॒तद्वै ग्रहा॑णाम्मिथु॒नय्यँ ए॒वव्ँवेद॒ प्र प्र॒जया॑ प॒शुभि॑र्मिथु॒नैर्जा॑यत॒

### मन्त्रः
यो वै ग्रहा॑णाम् मिथु॒नव्ँ वेद॒ , प्र प्र॒जया॑ प॒शुभि॑र् मिथु॒नैर् जा॑यते ।  
स्था॒लीभि॑र॒न्ये ग्रहा॑ गृ॒ह्यन्ते॑ वाय॒व्यै॑र॒न्ये ।  
ए॒तद्वै ग्रहा॑णाम् मिथु॒नम् ।  
य ए॒वव्ँ वेद॒ प्र प्र॒जया॑ प॒शुभि॑र् मिथु॒नैर् जा॑यते ।  

#### टीका
5यो वै ग्रहाणां मिथुनमित्यादि ।। 'एकान्याभ्याम्' इत्याख्यातं न निहन्यते ।।


### संयुक्तमन्त्रः
इन्द्र॒स्त्वष्टु॒स्सोम॑मभी॒षहा॑पिब॒थ्स विष्वङ्ङ्॑ [41]  
व्या᳚र्च्छ॒थ्स आ॒त्मन्ना॒रम॑ण॒न्नावि॑न्द॒थ्स ए॒तान॑नुसव॒नम्पु॑रो॒डाशा॑नपश्य॒त्तान्निर॑वप॒त्तैर्वै स आ॒त्मन्ना॒रम॑णमकुरुत॒ तस्मा॑दनुसव॒नम्पु॑रो॒डाशा॒ निरु॑प्यन्ते॒ तस्मा॑दनुसव॒नम्पु॑रो॒डाशा॑ना॒म्प्राश्ञी॑यादा॒त्मन्ने॒वारम॑णङ्कुरुते॒ नैन॒ꣳ॒ सोमोऽति॑ पवते

### मन्त्रः
इन्द्र॒स् त्वष्टु॒स् सोम॑मभी॒षहा॑ऽपिबत् ।  
स विष्वङ्ङ्॑  व्या᳚र्च्छत् । [41]  
स आ॒त्मन्न् आ॒रम॑ण॒न् नावि॑न्दत् ।  
स ए॒तान् अ॑नुसव॒नम् पु॑रो॒डाशा॑नपश्यत् ।  
तान् निर॑वपत् ।  
तैर्वै स आ॒त्मन्न् आ॒रम॑णमकुरुत ।  
तस्मा॑दनुसव॒नम् पु॑रो॒डाशा॒ निरु॑प्यन्ते ।  
तस्मा॑दनुसव॒नम् पु॑रो॒डाशा॑ना॒म् प्राश्ञी॑याद् , आ॒त्मन्न् ए॒वारम॑णङ् कुरुते॒ , नैन॒ꣳ॒ सोमोऽति॑ पवते ।  

#### टीका
6इन्द्रस्त्वष्टुरित्यादि ।। अभीषहा अभिभवेन प्रसह्यापिबत् । सहतेः क्विपि 'नहिवृति' इत्यादिना दीर्घत्वम् । विष्वङ् विषूचीनगतिः ऊर्ध्वाधोगतिभ्यां सह सोमो व्यार्च्छत् विविधमगच्छत् आर्तमकरोदिन्द्रम् । अथ स इन्द्रः आत्मन्यारमणं अनुकूलरमणं सुखं नाविन्दत् नालभत । स एतानित्यादि । अनुसवनं सवनेसवने । वीप्सायामनोः कर्मप्रवचनीयत्वम् । गतमन्यत् । नैनमिति । अतिपवनं ऊर्ध्वमधश्चातिप्रवृत्तिः ।।


### संयुक्तमन्त्रः
ब्रह्मवा॒दिनो॑ वदन्ति॒ नर्चा न यजु॑षा प॒ङ्क्तिरा᳚प्य॒तेऽथ॒ किय्ँय॒ज्ञस्य॑ पाङ्क्त॒त्वमिति॑ धा॒ना क॑र॒म्भ प॑रिवा॒प पु॑रो॒डाश॑ पय॒स्या॑ तेन॑ प॒ङ्क्तिरा᳚प्यते॒ तद्य॒ज्ञस्य॑ पाङ्क्त॒त्वम् ॥ [42]  

### मन्त्रः
ब्र॒ह्म॒वा॒दिनो॑ वदन्ति॒ -  
"नर्चा न यजु॑षा प॒ङ्क्तिरा᳚प्य॒ते ऽथ॒ किय्ँ य॒ज्ञस्य॑ पाङ्क्त॒त्वम्" इति॑ ।  
धा॒ना क॑र॒म्भ प॑रिवा॒प पु॑रो॒डाश॑ पय॒स्या᳚ ।  
तेन॑ प॒ङ्क्तिरा᳚प्यते ।  
तद् य॒ज्ञस्य॑ पाङ्क्त॒त्वम् ॥ [42]  

#### टीका
7ब्रह्मवादिन इत्यादि ।। ऋग्यजुषविषयं संख्याविशेषं पङ्क्तिरूपं न पश्यामः । तयोरपङ्क्तित्वात् यज्ञस्य पाङ्क्तत्वे अतिप्रसंगः । तस्मात्किंविषयेण पञ्चत्वेन यज्ञस्य पाङ्क्तत्वमिति प्रश्नः । धानादिविषयेणेत्युत्तरम् । तस्मात्तत्रतत्र पाङ्क्तोयज्ञ इत्युच्यते इति । सक्तुप्रभवा लाजा धानाः । आज्यसंयुक्तास्सक्तवः करम्भः । परिवापो व्रीहिप्रभवा लाजाः । पुरोडाशः पिष्टविकारः । पयस्या क्षीरविकारः ।।

इति श्रीभट्टभास्करमिश्रविरयिते यजुर्वेदभाष्ये ज्ञानयज्ञाख्ये षष्ठे काण्डे पञ्चमे प्रश्ने एकादशोनुवाकः ॥
प्रश्नश्च संपूर्णः ॥  
