---
title: प्रपाठकः २
unicode_script: devanagari
---
##  *सोममन्त्रब्राह्मणनिरूपणम्*

## अनुवाकः १  आतिथ्येष्टिविधानम्  
सोमऋषिः

### संयुक्तमन्त्रः
यदु॒भौ वि॒मुच्या॑ति॒थ्यङ्गृ॑ह्णी॒याद्य॒ज्ञव्ँविच्छि॑न्द्या॒द्यदु॒भाववि॑मुच्य॒ यथाना॑गतायाति॒थ्यङ्क्रि॒यते॑ ता॒दृगे॒व तद्

### मन्त्रः
यद् उ॒भौ वि॒मुच्या॑ऽऽति॒थ्यङ् गृ॑ह्णी॒याद् , य॒ज्ञव्ँ विच्छि॑न्द्यात् ।  
यद् उ॒भाव् अवि॑मुच्य॒ , यथाऽना॑गतायाति॒थ्यङ् क्रि॒यते॑ , ता॒दृगे॒व तत् ।

#### टीका
1गतः क्रयः । आतिथ्यः प्रस्तूयते - यदुभावित्यादि ।। यदुभावनड्वाहौ विमुच्यातिथ्यं गृह्णीयात् आतिथ्यं हविर्निर्वपेत् । 'अतिथेर्ण्यः' इत्यातिथ्यः प्रारम्भोभिप्रेतः, ग्रहणस्योपलक्षणार्थत्वात् । यज्ञं विच्छिन्द्यात् पूर्वोत्तरयोः कर्मणोः परस्परापेक्षायाः प्रतिपादकाभावात् ऐदमर्थ्यस्य दुर्ज्ञानत्वात् मध्ये यज्ञविच्छित्तिस्स्यात् । अथ यदुभावविमुच्यातिथ्यं गृह्णीयात, तद्दूषयति - यथाऽनागतायातिथ्यं क्रियते तादृगेव तत्स्यात् । आतिथ्यं नामागताय क्रियते । उभयोरविमोके आगमनस्यापरिसमाप्तत्वेन अनागतावस्थातुल्यत्वात् आगमनसमाप्तिनिमित्तमिदानीमनर्थकं स्यात् ।।

### संयुक्तमन्त्रः
विमु॑क्तो॒ऽन्यो॑ऽन॒ड्वान्भव॒त्यवि॑मुक्तो॒ऽन्योऽथा॑ति॒थ्यङ्गृ॑ह्णाति य॒ज्ञस्य॒ सन्त॑त्यै॒

### मन्त्रः
विमु॑क्तो॒ऽन्यो॑ ऽन॒ड्वान् भव॒त्य् अवि॑मुक्तो॒ ऽन्यो ,  
ऽथा॑ति॒थ्यङ् गृ॑ह्णाति , य॒ज्ञस्य॒ सन्त॑त्यै ।

#### टीका
2कथं तर्हि कर्तव्यमित्याह - विमुक्त इत्यादिविधिः ।। एकोनड्वान्विमुक्तः कार्यः अनागतत्वनिवृत्तये, एकमविमुक्तं कुर्यात् अविच्छेदार्थं कर्मणोऽपेक्षां द्योतयितुम् । अथास्मिन् काले आतिथ्यं गृह्णाति एवं यज्ञस्य सन्तत्यै अविच्छेदाय भवति आगतायैव चातिथ्यं कृतं भवति । 'एकान्याभ्यां समर्थाभ्याम्' इति प्रथमा तिङ्विभक्तिर्न निहन्यते । विमुक्ताविमुक्तसन्ततिशब्दानां पूर्वपदप्रकृतिस्वरत्वमुक्तम् ।।


### संयुक्तमन्त्रः
पत्न्य॒न्वार॑भते॒ पत्नी॒ हि पारी॑णह्य॒स्येशे॒ पत्नि॑यै॒वानु॑मत॒न्निर्व॑पति॒ यद्वै पत्नी॑ य॒ज्ञस्य॑ क॒रोति॑ मिथु॒नन्तदथो॒ पत्नि॑या ए॒व [1]  
ए॒ष य॒ज्ञस्या᳚न्वार॒म्भोऽन॑वच्छित्त्यै॒

### मन्त्रः
पत्न्य॒न्वार॑भते ।  
पत्नी॒ हि पारी॑णह्य॒स्येशे॒ पत्नि॑यै॒वानु॑मत॒न् निर्व॑पति ।  
यद्वै पत्नी॑ य॒ज्ञस्य॑ क॒रोति॑ मिथु॒नन्तत् ।   
अथो॒ पत्नि॑या ए॒व + ए॒ष य॒ज्ञस्या᳚न्वार॒म्भो ऽन॑वच्छित्त्यै । [1]

#### टीका
3पत्न्यन्वारभते स्पृशतीति विधिः ।। यस्मात्पत्नी पारीणह्यस्य धनस्य ईशे ईष्टे । 'लोपस्त आत्मनेपदेषु' इति तलोपः, 'हि च' इति निघाताभावः । अनुदात्तेत्त्वाल्लसार्वधातुकानुदात्तत्वम् । परितस्सर्वतो नह्यते बध्यते इति परिणत् गृहमुच्यते । 'नहिवृति' इति परेर्दीर्घत्वम् । शकटनामेति केचित् । तत्र भवं व्रीह्यादि धनं पारीणह्यम्, छान्दसो ञ्यः । यद्वा - 'परिमुखादिभ्यश्च' इति व्यत्ययेनानव्ययीभावादपि ञ्यः । एवं पत्न्या स्पृष्टे तयाऽनुमतमेव निर्वपति । पूर्ववद्गतेः प्रकृतिस्वरत्वम् । यस्मात्पत्न्यपि यज्ञस्य करोति मिथुनं भवति यजमानकर्मणा सह । द्वितीयो गुणः । अथ तृतीयो गुण उच्यते - अथो डति । अपिच पत्न्या अपि यज्ञस्यैव एषोन्वारम्भः यजमानमारभमाणमिवान्वारभते । एवं हि क्रियमाणे यज्ञस्यानवच्छित्यै अविरतये भवति । अव्ययपूर्वपदप्रकृतिस्वरत्वम् । थाथादिस्वरेणान्वारम्भशब्दोन्तोदात्तः ।।

### संयुक्तमन्त्रः
याव॑द्भि॒र्वै राजा॑नुच॒रैरा॒गच्छ॑ति॒ सर्वे᳚भ्यो॒ वै तेभ्य॑ आति॒थ्यङ्क्रि॑यते॒ छन्दाꣳ॑सि॒ खलु॒ वै सोम॑स्य॒ राज्ञो॑ऽनुच॒राण्य॒ग्नेरा॑ति॒थ्यम॑सि॒ विष्ण॑वे॒ त्वेत्या॑ह गायत्रि॒या ए॒वैतेन॑ करोति॒ सोम॑स्याति॒थ्यम॑सि॒ विष्ण॑वे॒ त्वेत्या॑ह त्रि॒ष्टुभ॑ ए॒वैतेन॑ करो॒त्यति॑थेराति॒थ्यम॑सि॒ विष्ण॑वे॒ त्वेत्या॑ह॒ जग॑त्यै [2]  
ए॒वैतेन॑ करोत्य॒ग्नये᳚ त्वा रायस्पोष॒दाव्ने॒ विष्ण॑वे॒ त्वेत्या॑हानु॒ष्टुभ॑ ए॒वैतेन॑ करोति श्ये॒नाय॑ त्वा सोम॒भृते॒ विष्ण॑वे॒ त्वेत्या॑ह गायत्रि॒या ए॒वैतेन॑ करोति॒

### मन्त्रः
याव॑द्भि॒र् वै राजा॑नुच॒रैर् आ॒गच्छ॑ति॒ , सर्वे᳚भ्यो॒ वै तेभ्य॑ आति॒थ्यङ् क्रि॑यते ।   
छन्दाꣳ॑सि॒ खलु॒ वै सोम॑स्य॒ राज्ञो॑ऽनुच॒राणि॑ ।  
"अ॒ग्नेरा॑ति॒थ्यम॑सि॒ , विष्ण॑वे॒ त्वे"त्या॑ह , गायत्रि॒या ए॒वैतेन॑ करोति ।  
"सोम॑स्याति॒थ्यम॑सि॒ , विष्ण॑वे॒ त्वे"त्या॑ह , त्रि॒ष्टुभ॑ ए॒वैतेन॑ करोति ।  
"अति॑थेराति॒थ्यम॑सि॒ , विष्ण॑वे॒ त्वे"त्या॑ह॒ , जग॑त्या ए॒वैतेन॑ करोति ।[2]   
अ॒ग्नये᳚ त्वा रायस्पोष॒दाव्ने॒ , विष्ण॑वे॒ त्वे"त्या॑हानु॒ष्टुभ॑ ए॒वैतेन॑ करोति ।  
श्ये॒नाय॑ त्वा सोम॒भृते॒ , विष्ण॑वे॒ त्वे"त्या॑ह , गायत्रि॒या ए॒वैतेन॑ करोति ।  

#### टीका
4यावद्भिरित्यादि ।। यत्परिमाणैर्भृत्यैस्सह राजा आगच्छति तेभ्यस्सर्वेभ्योप्यातिथ्यं कार्यम्, न पुनः केभ्यश्चिदेव । छन्दांसि च गायत्र्यादीनि सोमस्य राज्ञोनुचराणि, अतस्तेभ्योप्यातिथ्यं कर्तव्यम् । यद्येवं कस्मात्तर्हि 'अग्रेरातिथ्यमसि' इत्यादिभिर्मन्त्रैः अग्न्यादिभ्य एवानुचरेभ्यः क्रियते, न तु गायत्र्यादिभ्य इत्यत आह - गायत्र्या अपि क्रियत एवातिथ्यं, तमग्निर्देवता यागात्मा सोमात्मा वा परमात्मैव वा । स हि विश्वात्मा सोमलतात्मना इदानीं गृहमागच्छति, तस्मै सानुचरायातिथ्यं क्रियते । तत्र 'अग्नेरातिथ्यमसि' इति यस्मादग्नये क्रियते एतेनैव गायत्र्या अपि क्रियत एवातिथ्यम्; 'तमग्निर्देवताऽन्वसृज्यत गायत्री छन्दः' इति द्वयोरपि प्रजापतेर्मुखजातत्वात्; अग्निग्रहणस्य च मुखजातत्वोपलक्षणत्वात् । एवं त्रिष्टुबादीनां सोमादिभिस्संबन्धविशेषोन्वेष्टव्यः, इदमेव वा वचनं प्रमाणमिति श्रद्धातव्यम् ।।


### संयुक्तमन्त्रः
पञ्च॒ कृत्वो॑ गृह्णाति॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धे
### मन्त्रः
पञ्च॒ कृत्वो॑ गृह्णाति॒
पञ्चा᳚ख्षरा प॒ङ्क्तिᳶ
पाङ्क्तो॑ य॒ज्ञो
य॒ज्ञमे॒वाव॑ रुन्द्धे
#### टीका
5पञ्च कृत्व इति विधिः ।। पञ्चाक्षरेत्यादि । व्याख्यातम् ।।

-  [पञ्च॒ कृत्व॒ आंऽक्ते᳚ ।
पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः, य॒ज्ञमे॒वाव॑ रुन्धे ।  

  पञ्चकृत्वः एकैकस्य द्वयोर्वा पञ्चकृत्वः । कृत्व इति शब्दान्तरमेवेदमभ्यावृत्तिमाचष्टे । पच्छा क्षरा पङ्क्तिः देवानां पङ्क्तेः पञ्चाक्षरत्वात् । पदानां वा पञ्चाक्षरत्वात् पङ्क्तिः पञ्चाक्षरेत्युच्यते । पङ्क्तेरागतः पाङ्क्तः । उत्सादित्वात् । धानाः, करम्भः, परिवापः, पुरोडाशः, पयस्या, तेन पङ्क्तिराप्यते । तत् यज्ञस्य पाङ्क्तत्वमिति । यज्ञः पाङ्क्त इति । एवमत्रापि पञ्चत्वसङ्ख्यासंपादनात् पाङ्को यज्ञः परिगृहीतो भवतीति ।
]

### संयुक्तमन्त्रः
ब्रह्मवा॒दिनो॑ वदन्ति॒ कस्मा᳚थ्स॒त्याद्गा॑यत्रि॒या उ॑भ॒यत॑ आति॒थ्यस्य॑ क्रियत॒ इति॒ यदे॒वादस्सोम॒मा [3]  
अह॑र॒त्तस्मा᳚द्गायत्रि॒या उ॑भ॒यत॑ आति॒थ्यस्य॑ क्रियते पु॒रस्ता᳚च्चो॒परि॑ष्टाच्च॒

### मन्त्रः
ब्र॒ह्म॒वा॒दिनो॑ वदन्ति॒ -  
"कस्मा᳚थ् स॒त्याद् गा॑यत्रि॒या उ॑भ॒यत॑ आति॒थ्यस्य॑ क्रियत॒" इति॑ ।  
यद् ए॒वादस् सोम॒मा ऽह॑र॒त् [3] ,   
तस्मा᳚द् गायत्रि॒या उ॑भ॒यत॑ आति॒थ्यस्य॑ क्रियते ,  
पु॒रस्ता᳚च् चो॒परि॑ष्टाच् च ।

#### टीका
6ब्रह्मवादिन इत्यादि ।। कस्मात्कारणात् गायत्र्या उभयतः क्रियते । किं कारणान्तरेणेत्येवशब्दार्थः । क्रियते इति किं विवक्षितं ब्रह्मवादिनामित्याह - पुरस्ताच्चोपरिष्टाच्चेति । पूर्वस्मिन् काले ऊर्ध्वकाले च । 'अस्ताति च' इति पूर्वशब्दस्य पुरादेशः 'उपर्युपरिष्टात्' इत्यूर्ध्वशब्दस्य निपात्यते ।।


### संयुक्तमन्त्रः
शिरो॒ वा ए॒तद्य॒ज्ञस्य॒ यदा॑ति॒थ्यन्नव॑कपालᳶ पुरो॒डाशो॑ भवति॒ तस्मा᳚न्नव॒धा शिरो॒ विष्यू॑त॒न्...

### मन्त्रः
शिरो॒ वा ए॒तद् य॒ज्ञस्य॒ यदा॑ति॒थ्यन् नव॑कपालᳶ पुरो॒डाशो॑ भवति॒ ,  
तस्मा᳚न् नव॒धा शिरो॒ विष्यू॑तम् ।  

#### टीका
7अथ नवकपालत्वं पुरोडाशस्य विधातुमाह - शिरो वा इति ।। शिर एवैतत् प्रधानमातिथ्यं यज्ञस्य, सोमार्थत्वात् । तस्मात् नवकपाल इत्यादिविधिः । नवसु कपालेषु संस्कृतः इत्युत्पन्नस्याणः 'द्विगोर्लुक्' इति लुक्, 'इगन्तकाल' इति पूर्वपदप्रकृतिस्वरत्वम् । पुरो दाशन्ते एनमिति पुरोडाशाः, पृषोदरादिः, 'छन्दसि बहुलम्' इत्युत्तरपदाद्युदात्तत्वम्, 'पुरोव्ययम्' इति गतित्वात्थाथादिस्वरः प्राप्तो बाध्यते । तस्मादिति । शिरोव्रतस्यातिथ्यस्य नवकपालत्वात् नवधा विष्यूतं परस्परस्यूतं नवकपालखण्डं शिरः प्रजानाम् । सिवेर्निष्ठायां 'छ्वोश्शूठ्' इत्यूठ्, 'गतिरनन्तरः' इति गतेः प्रकृतिस्वरत्वम् ।।


### संयुक्तमन्त्रः
नव॑कपालᳶ पुरो॒डाशो॑ भवति॒ ते त्रय॑स्त्रिकपा॒लास्त्रि॒वृता॒ स्तोमे॑न॒ सम्मि॑ता॒स्तेज॑स्त्रि॒वृत्तेज॑ ए॒व य॒ज्ञस्य॑ शी॒र्षन्द॑धाति॒

### मन्त्रः
नव॑कपालᳶ पुरो॒डाशो॑ भवति ।  
ते त्रय॑स् त्रिकपा॒लास् त्रि॒वृता॒ स्तोमे॑न॒ सम्मि॑ता॒स् ,
तेज॑स्त्रि॒वृत् , तेज॑ ए॒व य॒ज्ञस्य॑ शी॒र्षन् द॑धाति ।  

#### टीका
8द्वितीयं विधत्ते गुणान्तरं दर्शयितुं - नवकपाल इति ।। ते इत्याधारभूतानि कपालानि बुद्ध्या निष्कृष्य निर्दिश्यन्ते, वक्ष्यमाणस्वरूपापेक्षया पुल्लिङ्गता । तानि नव कपालानि त्रयस्त्रिकपालाः कपालत्रयवन्तः संघातविशेषा इत्यर्थः । यथा मध्ये त्रीणि प्राचीनानि, त्रीणि दक्षिणतः, त्रीण्युत्तरतः । त्रीणि कपालानि येषां सन्तीति त्रिकपालाः, मत्त्वर्थीयोऽकारः, अर्श आदित्वादच्, बहुव्रीहौ वा स्वरव्यत्ययः, त्रिचक्रादिर्वा द्रष्टव्यः । द्विगावेव वा स्वरलिङ्गव्यत्ययः । यस्मादेवं तस्मात्ते त्रिवृता स्तोमेन सम्मिताः तुल्याः । त्रिवृदिति । त्रिभिस्तृचैः नव स्तोत्रिया भवन्ति । तस्मात्तत्सामान्यात् त्रिवृता तुल्यत्वं नवानां कपालानाम् । समुदायस्य तत्तुल्यत्वात्समुदायिनामपि तत्तुल्यत्वमुपचर्यते । एतदुक्तं भवति - कपालत्रयावृत्तनवकपालसंबन्धात् तृचत्रयात्मकेन त्रिवृता तुल्यो नवकपालः पुरोडाश डति । त्रिचक्रादित्वात् त्रिवृत उत्तरपदान्तोदात्तत्वम् । संमिते गतेः पूर्वपदप्रकृतिस्वरत्वं पूर्ववत् । तेजस्त्रिवृदिति । तेजसा सहोत्पन्नत्वात् यथा - 'स मुखतस्त्रिवृतं निरमिमीत तमग्रिर्देवताऽन्वसृज्यत' इति । तेजस्साधनत्वाद्वा । तस्मात् यज्ञस्य शीर्षन् शिरस्स्थानीये आतिथ्ये तेजो दधाति स्थापयति । 'शीर्षञ्छन्दसि' इति शीर्षादेशः, 'सुपां सुलुक्' इति ङेर्लुक्, 'न ङिसंबुद्ध्योः' इति नलोपप्रतिषेधः ।।


### संयुक्तमन्त्रः
नव॑कपालᳶ पुरो॒डाशो॑ भवति॒ ते त्रय॑स्त्रिकपा॒लास्त्रि॒वृता᳚ प्रा॒णेन॒ सम्मि॑तास्त्रि॒वृद्वै [4]  
प्रा॒णस्त्रि॒वृत॑मे॒व प्रा॒णम॑भिपू॒र्वय्ँय॒ज्ञस्य॑ शी॒र्षन्द॑धाति

### मन्त्रः
नव॑कपालᳶ पुरो॒डाशो॑ भवति ।  
ते त्रय॑स् त्रिकपा॒लास् त्रि॒वृता᳚ प्रा॒णेन॒ सम्मि॑तास् ,
त्रि॒वृद्वै प्रा॒णस् , त्रि॒वृत॑मे॒व प्रा॒णम॑भिपू॒र्वय्ँ य॒ज्ञस्य॑ शी॒र्षन् द॑धाति ।[4]

#### टीका
9अथ तृतीयं विधत्ते गुणान्तरप्रदर्शनार्थं - नवकपाल इति ।। पूर्वेणैवावगतप्रायमिदम्, प्राणेन साम्यं प्रतिपाद्यते इति विशेषः । त्रिवृता त्रिवृत्तुल्येन प्राणेन ते संमिताः; प्राणोपि हि त्रिवृता तुल्यो भवति, नवत्वयोगात्, 'नव वै पुरुषे प्राणाः' इति नवाधिष्ठानत्वात् । तस्मात्त्रिवृतं नवाधिष्ठानं प्राणं यज्ञस्य प्रधानभूते अस्मिन्नातिथ्ये अभिपूर्वमनुक्रमेण दधाति स्थापयति । अत्रापि त्रिकत्रयात्मकत्वं प्राणस्य द्रष्टव्यम् । त्रयो दक्षिणतस्तिर्यक्स्वर्गते, त्रय उत्तरतस्तिर्यक्, त्रय उपर्यधोभावेनेति ।।


### संयुक्तमन्त्रः
प्र॒जाप॑ते॒र्वा ए॒तानि॒ पख्ष्मा॑णि॒ यद॑श्ववा॒ला ऐ᳚ख्ष॒वी ति॒रश्ची॒ यदाश्व॑वालᳶ प्रस्त॒रो भव॑त्यैख्ष॒वी ति॒रश्ची᳚ प्र॒जाप॑तेरे॒व तच्चख्षु॒स्सम्भ॑रति

### मन्त्रः
प्र॒जाप॑ते॒र्वा ए॒तानि॒ पख्ष्मा॑णि॒ , यद॑श्ववा॒ला ऐ᳚ख्ष॒वी ति॒रश्ची॒ ,  
यदाश्व॑वालᳶ प्रस्त॒रो भव॑त्यैख्ष॒वी ति॒रश्ची᳚ प्र॒जाप॑तेर् ए॒व तच् चख्षु॒स् सम्भ॑रति ।

#### टीका
10प्रस्तरादिविशेषान्विधास्यन् आह - प्रजापतेर्वा इत्यादि ।। पक्ष्माणि अक्षिरोमाणि । 'पत्यावैश्वर्ये' इति पूर्वपदप्रकृतिस्वरत्वम् । अश्ववालाः अश्वस्य पुच्छरोमाणीति केचित् । अन्य आहुः - ऐक्षवी स्या[वीव]त् समुदायप्रसिद्धेश्च । अश्वकर्णादिवत्संज्ञैषा; तेन काशा उच्यन्ते न प्राजापत्यपक्ष्मतया स्तूयन्त इति । ऐक्षवी इक्षुलतिके तिरश्ची तिरश्चीने प्रजापेतरक्ष्णोश्चर्मपुटिके तिर्यक्त्वयोगादुच्यते । वक्ष्यति च 'प्रजापतेरेव तच्चक्षुस्सं भरति' इति । 'चौ' इति पूर्वपदान्तोदात्तत्वम् । उभयत्रापि 'वा छन्दसि' इति पूर्वसवर्णदीर्घत्वम् । प्रजापतेर्वा एते अक्ष्णोश्चर्मपुटिके तिरश्च्यौ यदैक्षव्यौ लतिके इत्यर्थः । यदिति । अश्ववालविकार आश्ववालः । 'अनुदात्तादेश्च' इत्यम् । प्रस्तीर्यते इति प्रस्तरः, 'ऋदोरप्', थाथादिनोत्तरपदान्तोदात्तत्वम् । अत्र तु तिरश्ची इति विधृती उच्येते तिर्यक्त्वयोगादेव । यस्मादेवं तस्मादाश्ववालः प्रस्तरः कार्यः, ऐक्षवी विधृती इति विधिरनुमीयते ।।


### संयुक्तमन्त्रः
दे॒वा वै या आहु॑ती॒रजु॑हवु॒स्ता असु॑रा नि॒ष्काव॑माद॒न्ते दे॒वाᳵ का᳚र्ष्म॒र्य॑मपश्यन्कर्म॒ण्यो॑ वै कर्मै॑नेन कुर्वी॒तेति॒ ते का᳚र्ष्मर्य॒मया᳚न्परि॒धीन् [5]  
अ॒कु॒र्व॒त॒ तैर्वै ते रख्षा॒ꣳ॒स्यपा᳚घ्नत॒ यत्का᳚र्ष्मर्य॒मयाः᳚ परि॒धयो॒ भव॑न्ति॒ रख्ष॑सा॒मप॑हत्यै॒

### मन्त्रः
दे॒वा वै या आहु॑ती॒रजु॑हवु॒स्ता असु॑रा नि॒ष्काव॑माद॒न्ते दे॒वाᳵ का᳚र्ष्म॒र्य॑मपश्यन्कर्म॒ण्यो॑ वै ।  
कर्मै॑नेन कुर्वी॒तेति॒ ते का᳚र्ष्मर्य॒मया᳚न्परि॒धीन् अ॑कुर्वत ।[5]  
तैर् वै ते रख्षा॒ꣳ॒स्यपा᳚घ्नत ।
यत् का᳚र्ष्मर्य॒मयाः᳚ परि॒धयो॒ भव॑न्ति॒ , रख्ष॑सा॒मप॑हत्यै ।

#### टीका
11देवा वा इत्यादि ।। निष्कावं निष्कृष्यग्न्यास्यादाच्छिद्याच्छिद्य आदन् अभक्षयन् आहुतिम् । कवति कौति कूव[कुना]तीनामन्यतमस्तस्मादाभीक्ष्ण्ये णमुल्, द्विर्वचनं तु न क्रियते, अनित्यत्वात् । गतिकर्मा चायमत्र द्रष्टव्यः । यद्वा - निष्कावं अशब्दयित्वा निःशब्दं, निरिति प्रतिषेधमाचष्टे । ते देवाः कार्ष्मर्यं श्रीपर्णीवृक्षं अपश्यन् शक्तिविशेषं तत्राधातुं विशिष्टसंकल्पात्मिकां दृष्टिं तत्र कृतवन्तः । कथमित्याह - कर्मण्य इत्यादि । एष कर्मण्यः कर्मणि साधुः अभिमतकर्मसाधनयोग्यः । तस्मादेनेन सर्वमभिमतं कर्म कुर्वीत; तत्कारणं वयमित्थं प्रतिजानीमहे इति । एनादेशोनुदात्तः । ततस्ते देवाः कार्ष्मर्यमयान् कार्ष्मर्यविकारान् परिधीनकुर्वत । 'नित्यं वृद्धशरादिभ्यः' इति मयट् । परितो धीयन्ते इति परिधयः, 'उपसर्गे घोः किः' कृदुत्तरपदप्रकृतिस्वरत्वम् । तैरित्यादि । गतम् ।।

### संयुक्तमन्त्रः
सꣵस्प॑र्शयति॒ रख्ष॑सा॒मन॑न्ववचाराय॒ न पु॒रस्ता॒त्परि॑ दधात्यादि॒त्यो ह्ये॑वोद्यन्पु॒रस्ता॒द्रख्षाꣳ॑स्यप॒हन्त्यू॒र्ध्वे स॒मिधा॒वा द॑धात्यु॒परि॑ष्टादे॒व रख्षा॒ꣳ॒स्यप॑हन्ति॒ यजु॑षा॒न्यान्तू॒ष्णीम॒न्याम्मि॑थुन॒त्वाय॒ द्वे आ द॑धाति द्वि॒पाद्यज॑मान॒ᳶ प्रति॑ष्ठित्यै

### मन्त्रः
सꣵस्प॑र्शयति॒ रख्ष॑सा॒मन॑न्ववचाराय ।  
न पु॒रस्ता॒त् परि॑ दधात्यादि॒त्यो ह्ये॑वोद्यन्पु॒रस्ता॒द् रख्षाꣳ॑स्यप॒हन्ति॑ ।  
ऊ॒र्ध्वे स॒मिधा॒वा द॑धात्य् - उ॒परि॑ष्टादे॒व रख्षा॒ꣳ॒स्यप॑हन्ति ।  
यजु॑षा॒न्यान् तू॒ष्णीम् अ॒न्याम् मि॑थुन॒त्वाय ।  
द्वे आ द॑धाति द्वि॒पाद् यज॑मान॒ᳶ प्रति॑ष्ठित्यै ।  

#### टीका
12संस्पर्शयतीत्यादि ।। किमर्थमिदम्, ननु प्रकृतावुक्तमत्रापि भविष्यति? तर्हि साधाराणविधानार्थमिदं, तेन यद्यत्प्राप्तं तदर्थं भविष्यति । तेन उपसत्सु विस्रंभयति संस्पर्शयति परिधीनिति विधिः । अनन्ववचाराय अननुप्रवेशाय । आदित्य एव पूर्वस्यां दिशि परिधिकार्यकारी । ऊर्ध्वे समिधो आघाराख्ये । उपरिष्टादूर्ध्वायां दिशि स्थितानि रक्षांसि अपहन्ति । यजुषेति । 'वीतिहोत्रं त्वा' हति गायत्र्यपि अनवसानत्वाद्यजुरुच्यते । दक्षिणां यनुषा उत्तरा तूष्णीम् । मिथुनत्वायेति । द्वैरूप्येण हि मिथुनत्वं भवति । द्वे इति द्वित्वविधिः । द्विपादिति । 'संख्या सुपूर्वस्य' इति लोपस्समासान्तः, 'द्वित्रिभ्यां पद्दन्' इत्युत्तरपदान्तोदात्तत्वम् । प्रतिष्ठित्यै भवति यजमानस्य यस्माद्द्विपाद्यजमानः तस्माद्वे आदधाति; तस्य प्रतिष्ठित्यै अप्रच्युतस्वरूपत्वाय तद्भवति । 'तादौ च' इति गतेः प्रकृतिस्वरत्वम् ।।


### संयुक्तमन्त्रः
ब्रह्मवा॒दिनो॑ वदन्ति [6]  
अ॒ग्निश्च॒ वा ए॒तौ सोम॑श्च क॒था सोमा॑याति॒थ्यङ्क्रि॒यते॒ नाग्नय॒ इति॒ यद॒ग्नाव॒ग्निम्म॑थि॒त्वा प्र॒हर॑ति॒ तेनै॒वाग्नय॑ आति॒थ्यङ्क्रि॑य॒ते

### मन्त्रः
ब्र॒ह्म॒वा॒दिनो॑ वदन्ति [6] -  
"अ॒ग्निश्च॒ वा ए॒तौ सोम॑श्च क॒था सोमा॑याति॒थ्यङ् क्रि॒यते॒ नाग्नय॒" इति॑ ।  

यद॒ग्नाव् अ॒ग्निम् म॑थि॒त्वा प्र॒हर॑ति॒ , तेनै॒वाग्नय॑ आति॒थ्यङ् क्रि॑यते ।  
अथो॒ खल्वा॑हुर् -  "अ॒ग्निस् सर्वा॑ दे॒वता॒"इति॒  , यद्ध॒विर् आ॒साद्या॒ग्निम् मन्थ॑ति , ह॒व्यायै॒वास॑न्नाय॒ सर्वा॑ दे॒वता॑ जनयति ॥ [7]  

#### टीका
13ब्रह्मवादिन इत्यादि ।। द्वावेतौ देवौ अग्निश्च सोमश्च; तत्कथा केन हेतुना सोमायैवातिथ्यं क्रियते नाग्नय इति प्रश्नमाहुर्ब्रह्यवादिनः । 'था हेतौ च' इति थाप्रत्ययः । उत्तरम् - यदग्नावित्यादि । योयं मथितस्याग्रेः अग्नौ प्रहारः तेनैवाग्निः कृतातिथ्यो भवति, न पृथक्कर्तव्यमिति । अथो इति । अथ खल्वन्य आहुः - अग्निस्सर्वा देवताः यद्धविरातिथ्यमासाद्याग्रिं मन्थति, तत्तस्मै आतिथ्याय हव्याय सर्वा देवता जनयति प्रादुर्भावयति, तस्मादासन्नमातिथ्यं हविः सर्वदेवतार्थं सदग्न्यर्थमपि भविष्यतीति । यदुक्तं 'यदग्नावग्निं मथित्वा प्र हरति तेनैवाग्नय आतिथ्यं क्रियते' इति तेनैतत्समीचीनमुत्तरमिति तेषामभिप्रायः । यद्वा - मथित्वा प्रहरणेनैवाग्निः कृतातिथ्य इत्युक्तम्, इदानीं तदेव मथनं स्नूयते - हविरासादनानन्तरं यदिदं मथितं क्रियते तेनैतद्धविरर्थं सर्वा देवता जनयति, तस्मादग्निं मन्थेदिति विधिरनुमीयते । हवमर्हतीति 'छन्दसि च' इति यः ।।

इति षष्ठे द्वितीये प्रथमोनुवाकः ।  

## अनुवाकः २  तानूनप्त्रसंज्ञकस्याज्यस्य ग्रहणम्  , अवान्तरदीक्षा च

सोमऋषिः

### संयुक्तमन्त्रः
दे॒वा॒सु॒रास्सय्ँय॑त्ता आस॒न्ते दे॒वा मि॒थो विप्रि॑या आस॒न्ते३॒॑ऽन्यो᳚न्यस्मै॒ ज्यैष्ठ्या॒याति॑ष्ठमानाᳶ पञ्च॒धा व्य॑क्रामन्न॒ग्निर्वसु॑भि॒स्सोमो॑ रु॒द्रैरिन्द्रो॑ म॒रुद्भि॒र्वरु॑ण आदि॒त्यैर्बृह॒स्पति॒र्विश्वै᳚र्दे॒वैस्

### मन्त्रः
दे॒वा॒सु॒रास्सय्ँय॑त्ता आसन् ।  
ते दे॒वा मि॒थो विप्रि॑या आसन् ।  
ते३॒॑ऽन्यो᳚न्यस्मै॒ ज्यैष्ठ्या॒याति॑ष्ठमानाᳶ पञ्च॒धा व्य॑क्रामन्न् -  
अ॒ग्निर् वसु॑भि॒स् , सोमो॑ रु॒द्रैर् - इन्द्रो॑ म॒रुद्भि॒र् , वरु॑ण आदि॒त्यैर् , बृह॒स्पति॒र् विश्वै᳚र्दे॒वैः ।
#### टीका
1अथ तानूनप्त्रं विधातुमाह - देवासुरा इत्यादि ।। मिथः परस्परं विप्रिया: विगतप्रिया देवा आसन् । ते ज्यैष्ठ्यार्थमन्योन्यस्मै अतिष्ठमानाः अभिप्रायमप्रकाशयन्तः पञ्चधा व्यक्रामन् पञ्चव्यूहविशिष्टा बभूवुः । प्रकाशने तिष्ठतेरात्मनेपदम् । 'श्लाघृह्नुञ्स्था' इति संप्रदानत्वादन्यस्मा इति चतुर्थी, 'कर्मव्यतिहारे सर्वनाम्नो द्वे भवतः समासवच्च बहुलम्, यदा न समासवत्प्रथमैकवचनं तदा पूर्वपदस्य' इति 'स्वरितो वाऽनुदात्ते पदादौ' इत्येकारौकारयोस्स्वरितत्वम् । अग्निर्वसुभिरित्यादि । गतम् । बृहस्पतिशब्दो वनस्पत्यादिः, पारस्करादित्वात्सुट् ।।


### संयुक्तमन्त्रः
ते॑ऽमन्य॒न्तासु॑रेभ्यो॒ वा इ॒दम्भ्रातृ॑व्येभ्यो रध्यामो॒ यन्मि॒थो विप्रि॑या॒स्स्मो या न॑ इ॒माᳶ प्रि॒यास्त॒नुव॒स्तास्स॒मव॑द्यामहै॒ ताभ्य॒स्स निर्ऋ॑च्छा॒द्यः [8]  
न॒ᳶ प्र॒थ॒मो३॒॑ऽन्यो᳚न्यस्मै॒ द्रुह्या॒दिति॒ तस्मा॒द्यस्सता॑नूनप्त्रिणाम्प्रथ॒मो द्रुह्य॑ति॒ स आर्ति॒मार्च्छ॑ति॒

### मन्त्रः
ते॑ऽमन्य॒न्त -  
असु॑रेभ्यो॒ वा इ॒दम् भ्रातृ॑व्येभ्यो रध्यामो॒ यन्मि॒थो विप्रि॑या॒स् स्मो ,
या न॑ इ॒माᳶ प्रि॒यास् त॒नुव॒स् तास् स॒मव॑द्यामहै॒ ,   
ताभ्य॒स् स निर्ऋ॑च्छा॒द् ,
यो न॒ᳶ प्र॒थ॒मो३॒॑ऽन्यो᳚न्यस्मै॒ द्रुह्या॒दिति॑ ।[8]  
तस्मा॒द् यस् सता॑नूनप्त्रिणाम् प्रथ॒मो द्रुह्य॑ति॒ स आर्ति॒मार्च्छ॑ति ।

#### टीका
2ते अमन्यन्त देवाः यद्यस्माद्वयं मिथो विप्रियास्स्मः इदमनेन कारणेन असुरेभ्यो भ्रातृव्येभ्यः शत्रुभावमाचरद्भ्यो रध्यामः राध्यामः तेषामेवाभिमतसिद्धये संपद्यामहे तेषामियमृद्धिः यन्मिथो विप्रियास्स्म इति । रध हिंसाराध्योः, दैवादिकः । 'व्यन् सपत्ने' इति भ्रातृव्यशब्दात् व्यन्प्रत्ययः, । तस्मादयुक्तमिदमाचरितम् । अतो या नः इमा अस्माकमिष्टास्तनुवः शरीराणि तास्समवद्यामहै एकत्र सङ्घीकुर्मः समयं कर्तुम् । समयस्वरूपं चाह - ताभ्य इत्यादि इत्यन्तम् । न तु तुभ्यं ततः परं प्रियमिवास्तीति ताभिस्समयः क्रियते । तनुशब्दः उकारान्तोप्यस्ति । न्यर्तेः प्राप्तकाले लिङर्थे लोट्, उपसंवादे व्यत्ययेनात्मनेपदम् । एकत्र सन्निधाप्य समयं ताभिः कुर्म इति । यद्वा - व्यतिहारे आत्मनेपदम् । ताः परस्परं सन्निधापयामः । ताभ्यस्तनूभ्यः स निर्ऋच्छात् निर्गच्छेत्, लेट्याडागमः । मीयतामिति यावत् । क इत्याह - यो नः प्रथमोस्माकं मध्ये प्रथमः प्रथमभावी द्रुह्यात् द्रोहमाचरेत् समयं भिन्द्यात् । आशङ्कायां लेट्, पूर्ववदाडागमः । अन्योन्यस्मै अयं वा तस्मै स वाऽस्मै द्रुह्यादिति ।
'क्रुधद्रुहेर्ष्या' इति संप्रदानत्वम्, पूर्ववद्द्विर्वचनादि । व्यतिहारसामर्थ्याच्च स निर्ऋच्छात् यो यः प्रथमो द्रुह्यादिति गम्यते । न ह्येकस्मिन् अन्योन्यस्मै द्वह्मादिति संभवति । तस्मादित्यादि । अन्यत्वेऽपीत्यर्थः । तनूनपात् तनूनप्ता यस्तनूनां न पातयिता । स चेह शरीरस्थोग्निरुच्यते । तद्रक्षणार्थं कर्म तानूनप्त्रं, तद्वन्तस्तानूनप्त्रिणः, समानास्तानूनप्त्रिणः सतानूनप्त्रिणः । यजमानैक्येन समानत्वम् । यजमानान्तरविषये दोषो मा भूदिति समानत्वेन विशेष्यन्ते । 'समानस्य छन्दसि' इति सभावः, उदात्तश्चायं निपात्यते स्वरान्तरबाधनार्थम् । आर्तिमार्छति प्राप्नोति, क्रियते इति यावत् ।।


### संयुक्तमन्त्रः
यत्ता॑नून॒प्त्रꣳ स॑मव॒द्यति॒ भ्रातृ॑व्याभिभूत्यै॒ भव॑त्या॒त्मना॒ परा᳚स्य॒ भ्रातृ॑व्यो भवति॒

### मन्त्रः
यत् ता॑नून॒प्त्रꣳ स॑मव॒द्यति॒ भ्रातृ॑व्याभिभूत्यै ।  
भव॑त्या॒त्मना᳚ । परा᳚स्य॒ भ्रातृ॑व्यो भवति ।  

#### टीका
3यदित्यादि ।। यत्ताननूप्त्रं कर्म समवद्यति एकीभूय संगृह्णाति समयार्थम् । व्यतिहाराभावात् परस्मैपदमेव । प्रत्येकं तानूनप्त्रिणामन्यतम उच्यते । तद्भ्रातृव्याभिभूत्यै । केन प्रकारेणेत्याह - भवत्यात्मना । प्रकृत्यादितृतीया । स्वयं भूतिमान् संपद्यते भ्रातृव्यश्चास्य पराभवति विपद्यते । 'व्यन् सपत्ने' इति व्यन् । पूर्वं द्रोग्धुरार्तिरुक्ता, इदं तु समयकरणस्य फलमिति विवेकः । यद्वा - येन तानूनप्त्रकर्मार्थमाज्यं समवद्यति एकत्र गृह्णात्यध्वर्युः,
भ्रातृव्याभिभूत्या इति ।।

### संयुक्तमन्त्रः
पञ्च॒ कृत्वोऽव॑ द्यति पञ्च॒धा हि ते तथ्स॑म॒वाद्य॒न्ताथो॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्ध॒

### मन्त्रः
पञ्च॒ कृत्वोऽव॑ द्यति । प॒ञ्च॒धा हि ते तथ्स॑म॒वाद्य॑न्त ।  
अथो॒ पञ्चा᳚ख्षरा प॒ङ्क्तिः । पाङ्क्तो॑ य॒ज्ञः ।  
य॒ज्ञमे॒वाव॑ रुन्धे ।

#### टीका
4पञ्च कृत्व इत्यादि ।। 'आपतये त्वा' इत्यादिभिः पञ्चभिः । अभ्यावृत्तिवाचि शब्दान्तरमेवेदं न प्रत्ययः । अवद्यति आज्यं गृह्णाति । पञ्चधा हीति । पञ्चधा हि सन्तस्ते देवाः तत्तदानीं समवाद्यन्त एकीभूय समयं कृतवन्तः । अथो इति । अपि च । पञ्चाक्षरेत्यादि । गतम् । पञ्चत्वयोगात्पाङ्क्तस्य यज्ञस्यावाप्त्यै भवति ।।

### संयुक्तमन्त्रः
आप॑तये त्वा गृह्णा॒मीत्या॑ह प्रा॒णो वै [9]  
आप॑तिᳶ प्रा॒णमे॒व प्री॑णाति॒ परि॑पतय॒ इत्या॑ह॒ मनो॒ वै परि॑पति॒र्मन॑ ए॒व प्री॑णाति॒ तनू॒नप्त्र॒ इत्या॑ह त॒नुवो॒ हि ते तास्स॑म॒वाद्य॑न्त शाक्व॒रायेत्या॑ह॒ शक्त्यै॒ हि ते तास्स॑म॒वाद्य॑न्त॒ शक्म॒न्नोजि॑ष्ठा॒येत्या॒हौजि॑ष्ठ॒ꣳ॒ हि ते तदा॒त्मन॑स्सम॒वाद्य॒न्त

### मन्त्रः
"आप॑तये त्वा गृह्णा॒मी"त्या॑ह ।
प्रा॒णो वै आप॑तिः [9]। प्रा॒णमे॒व प्री॑णाति ।  
"परि॑पतय॒" इत्या॑ह । मनो॒ वै परि॑पतिः ।  
मन॑ ए॒व प्री॑णाति ।  
"तनू॒नप्त्र॒" इत्या॑ह । त॒नुवो॒ हि ते तास् स॑म॒वाद्य॑न्त ।  
"शा॒क्व॒राये"त्या॑ह । शक्त्यै॒ हि ते तास् स॑म॒वाद्य॑न्त ।  
"शक्म॒न्न्॑ ओजि॑ष्ठा॒ये"त्या॑ह । ओजि॑ष्ठ॒ꣳ॒ हि ते तदा॒त्मन॑स् सम॒वाद्य॑न्त ।

#### टीका
5इदानीं मन्त्रार्थमनुसन्धत्ते - आपतय इत्यादि ।। आवृत्त्याऽऽभिमुखेन वा पाति पततीति वा आपतिः प्राणः, पातेर्डतिः, पततेः 'इन् सर्वधातुभ्यः' इतीन्, अव्ययपूर्वपदप्रकृतिस्वरत्वम् । प्राणमेव प्रीणाति स च व्रतसमयस्य परिपालयितारं रक्षति । मनः परिपतिः परितः पालनात्, पातनाद्वा । गतमन्यत् । तनुवो हीति । तनुवः शरीराणि हि ते देवाः ताः प्रियाः समवाद्यन्त एकीकृत्य समयं कृतवन्तः । तस्मात्तत्र तनूनां नप्त्रे तनूनामपतनहेतवे शरीरस्थाग्नये इत्युच्यते । शक्त्यै हीति । शक्तिशीलः शक्वरः, तस्य भावश्शाक्वरम्, शक्तिरेवासुरवधसामर्थ्यं, तस्माच्छाक्वरशब्देनोक्तमिति प्रतिपादयति । ओजिष्ठं हीति । शक्तेषु मध्ये ओजिष्ठं अतिशयेन बलवन्तं प्राणमुद्दिश्य ते समयं कृतवन्तः । यद्वा - ओजस्वितमं समयं ते कृतवन्तः । ओजस्विशब्दादिष्ठनि विन्मतोर्लुक्, 'टेः' इति टिलोपः ।।

### संयुक्तमन्त्रः
अना॑धृष्टमस्यनाधृ॒ष्यमित्या॒हाना॑धृष्ट॒ꣵ॒ ह्ये॑तद॑नाधृ॒ष्यन्दे॒वाना॒मोजः॑ [10]  
इत्या॑ह दे॒वाना॒ꣳ॒ ह्ये॑तदोजो॑ऽभिशस्ति॒पा अ॑नभिशस्ते॒न्यमित्या॑हाभिशस्ति॒पा ह्ये॑तद॑नभिशस्ते॒न्यम्

### मन्त्रः
अना॑धृष्टमस्य् - अनाधृ॒ष्यमित्या॑ह ।
अना॑धृष्ट॒ꣵ॒ ह्ये॑तद॑नाधृ॒ष्यम् ।  
दे॒वाना॒मोज॒  इत्या॑ह ।[10]  
दे॒वाना॒ꣳ॒ ह्ये॑तदोजः॑ ।  
अ॒भि॒श॒स्ति॒पा अ॑नभिशस्ते॒न्यमित्या॑ह ।  
अ॒भि॒श॒स्ति॒पा ह्य् ए॑तद॑नभिशस्ते॒न्यम् ।  

#### टीका
6अथानाधृष्टमित्यादिरवमर्शनमन्त्रो व्याख्यायते - अनाधृष्टमेतत्कर्म केनचिदपि आधर्षयितुमशक्यं च । 'ययतोश्चातदर्थे' इत्युत्तरपदान्तादोत्तत्वम् । देवानां ह्येतदुज्ज्वलं कर्म अन्येभ्यः कर्मभ्यः । तद्धि कर्म अभिशस्तेभ्यः अभिशंसनेभ्यः अभिशापेभ्यः पातीति विचि लिङ्गव्यत्ययः । स्वयं च केनचिदप्यभिशंसनीयम् । एन्यप्रत्ययस्तुडागमः, उत्तरपदान्तोदात्तत्वं छान्दसम् । यद्वा - अभिशंसनमभिशस्तं, तत्रार्हतीति छान्दस एन्यप्रत्ययः । 'नञो गुणप्रतिषेधः' इत्युत्तरपदान्तोदात्तत्वम् ।।


### संयुक्तमन्त्रः
अनु॑ मे दी॒ख्षान्दी॒ख्षाप॑तिर्मन्यता॒मित्या॑ह यथाय॒जुरे॒वैतद्

### मन्त्रः
अनु॑ मे दी॒ख्षान् दी॒ख्षाप॑तिर् मन्यता॒मित्या॑ह ।  
य॒था॒य॒जुर् ए॒वैतत् ।

#### टीका
7'अनु मे दीक्षां' इत्यादि यजमानं वाचयति, तद्व्याचष्टे - यथायजुरेवैतदिति ।। दीक्षापीतर्मां अनुमन्यताम् । तपस्पतिश्च तपोनुमन्यताम् । अञ्जसा ऋजुना सत्यं समयं तानूनप्त्राभिमर्शनेन उपगतोस्मि । मां सुविते सूते अपत्ये सुष्ठु वा इते अस्मिन् कर्मणि स्थापयेति यथा यजुराह तत्तथा तत्साध्यते एवेति ।।

### संयुक्तमन्त्रः
घृ॒तव्ँवै दे॒वा वज्र॑ङ्कृ॒त्वा सोम॑मघ्नन्नन्ति॒कमि॑व॒ खलु॒ वा अ॑स्यै॒तच्च॑रन्ति॒ यत्ता॑नून॒प्त्रेण॑ प्र॒चर॑न्त्य॒ꣳ॒शुरꣳ॑शुस्ते देव सो॒मा प्या॑यता॒मित्या॑ह॒ यत् [11]  
ए॒वास्या॑पुवा॒यते॒ यन्मीय॑ते॒ तदे॒वास्यै॒तेना प्या॑यय॒त्य्

### मन्त्रः
घृ॒तव्ँ वै दे॒वा वज्र॑ङ्कृ॒त्वा सोम॑मघ्नन्न् ।  
अ॒न्ति॒कमि॑व॒ खलु॒ वा अ॑स्य+ ए॒तच् च॑रन्ति॒ , यत् ता॑नून॒प्त्रेण॑ प्र॒चर॑न्ति ।  
अ॒ꣳ॒शुरꣳ॑शुस्ते देव सो॒म + आप्या॑यता॒मित्या॑ह ।  
यद् ए॒वास्या॑पुवा॒यते॒ यन्मीय॑ते॒ तदे॒वास्यै॒तेना प्या॑ययति ।[11]  

#### टीका
8आप्यायनं विधास्यन्नाह - घृतमित्यादि ।। यदिदं तानूनप्त्रप्रचरणं, तत्खल्वस्य सोमस्यान्तिकमिव तानूनप्त्रिणश्चरन्ति अवकाशनिरोधेन बाधितुमिव परिवृश्चन्ति घृतवज्रा एते भवन्ति । घृतेन वज्रभूतेन पूर्वं देवैस्सोमो हत आसीत् । तस्मादिवास्य भयं यस्मात् 'अंशुरंशुस्ते' इत्यादिना आप्यायनं कुर्यादिति । एतेन चाप्यायनेन यदस्य सोमस्यापुवायते पूतीभवति । अपशब्दस्य छान्दसो वर्णविकारः । उकारान्तो वा उपसर्गसधर्मा शब्दः । तत्पूर्वकश्च सकर्मको वातिः । वातेः कर्मणि कर्तरि वा लकारः, 'अचः कर्तृयकि' इत्यस्य पाक्षिकत्वात् यक्स्वरः । यद्वा - अपुवायते अपशुष्यति । पै ओ वै शोषणे, भौवादिकः, व्यत्ययेन शः, आत्मनेपदं च । यच्च मीयते नश्यति क्षीयते वा, मीङ् हिंसायाम्, दैवादिकः । तत्सर्वमाप्याययति अदुष्टं करोति ।।

### संयुक्तमन्त्रः
आ तुभ्य॒मिन्द्र॑ᳶ प्यायता॒मा त्वमिन्द्रा॑य प्याय॒स्वेत्या॑हो॒भावे॒वेन्द्र॑ञ्च॒ सोम॒ञ्चा प्या॑यय॒त्या प्या॑यय॒ सखी᳚न्थ्स॒न्या मे॒धयेत्या॑ह॒र्त्विजो॒ वा अ॑स्य॒ सखा॑य॒स्ताने॒वा प्या॑ययति स्व॒स्ति ते॑ देव सोम सु॒त्याम॑शीय [12]  
इत्या॑हा॒शिष॑मे॒वैतामा शा᳚स्ते॒ प्र वा ए॒ते᳚ऽस्माल्लो॒काच्च्य॑वन्ते॒ ये सोम॑माप्या॒यय॑न्त्यन्तरिख्षदेव॒त्यो॑ हि सोम॒ आप्या॑यित॒ एष्टा॒ राय॒ᳶ प्रेषे भगा॒येत्या॑ह॒ द्यावा॑पृथि॒वीभ्या॑मे॒व न॑म॒स्कृत्या॒स्मिल्ँ लो॒के प्रति॑ तिष्ठन्ति

### मन्त्रः
आ तुभ्य॒मिन्द्र॑ᳶ प्यायता॒मा त्वमिन्द्रा॑य प्याय॒स्वेत्या॑ह ।  
उ॒भावे॒वेन्द्र॑ञ् च॒ सोम॒ञ् चाप्या॑यय॒ति ।  
आ प्या॑यय॒ सखी᳚न्थ्स॒न्या मे॒धयेत्या॑ह ।  
ऋ॒र्त्विजो॒ वा अ॑स्य॒ सखा॑यः ।
ताने॒व आ प्या॑ययति ।
स्व॒स्ति ते॑ देव सोम सु॒त्याम् अ॑शीयेत्या॑ह ।[12]   
आ॒शिष॑म् ए॒वैताम् आ शा᳚स्ते ।  
प्र वा ए॒ते᳚ऽस्माल् लो॒काच् च्य॑वन्ते॒ , ये सोम॑म् आप्या॒यय॑न्ति ।  
अ॒न्त॒रि॒ख्ष॒दे॒व॒त्यो॑ हि सोम॒ आप्या॑यितः ।  
एष्टा॒ राय॒ᳶ प्रेषे भगा॒येत्या॑ह ।  
द्यावा॑पृथि॒वीभ्या॑म् ए॒व न॑म॒स्कृत्य अ॒स्मिल्ँ  लो॒के प्रति॑ तिष्ठन्ति ।

#### टीका
9आ तुभ्यमित्यादि ।। गतम् । ऋत्विजस्सखायः यजमानस्य समानख्यानाः, एककार्यत्वात् । आशिषं सुत्यामशीयेत्येतामाशास्ते इदमेव प्रयोजनमिति । प्र वा एत इति । एते अस्माल्लोकात्प्रच्यवन्ते ये सोममाप्याययन्ति यतः अन्तरिक्षदेवत्य आप्यायितस्सोमः अन्तरिक्षदेवतार्थः । देवतान्तात्तादर्थ्ये यत् । तस्मादाप्यायितोन्तरिक्षप्रधानः अस्य आप्यायितारः अन्तरिक्षप्रधानाः इति अस्माल्लोकात्प्रच्युता भवन्ति । तस्मात् 'एष्टा रायः' इत्यादिना द्यावाष्टथिवीभ्यां नमस्कृत्य अस्मिन् लोके प्रतितिष्ठन्ति ।।

### संयुक्तमन्त्रः
देवासु॒रास्सय्ँय॑त्ता आस॒न्ते दे॒वा बिभ्य॑तो॒ऽग्निम्प्रावि॑श॒न्तस्मा॑दाहुर॒ग्निस्सर्वा॑ दे॒वता॒ इति॒ ते [13]  
अ॒ग्निमे॒व वरू॑थङ्कृ॒त्वासु॑रान॒भ्य॑भवन्न॒ग्निमि॑व॒ खलु॒ वा ए॒ष प्र वि॑शति॒ यो॑ऽवान्तरदी॒ख्षामु॒पैति॒ भ्रातृ॑व्याभिभूत्यै॒ भव॑त्या॒त्मना॒ परा᳚स्य॒ भ्रातृ॑व्यो भवत्या॒त्मान॑मे॒व दी॒ख्षया॑ पाति प्र॒जाम॑वान्तरदी॒ख्षया॑ सन्त॒राम्मेख॑लाꣳ स॒माय॑च्छते प्र॒जा ह्या᳚त्मनोऽन्त॑रतरा त॒प्तव्र॑तो भवति॒ मद॑न्तीभिर्मार्जयते॒ निर्ह्य॑ग्निश्शी॒तेन॒ वाय॑ति॒ समि॑द्ध्यै॒

### मन्त्रः
दे॒वा॒सु॒रास् सय्ँय॑त्ता आसन् ।  
ते दे॒वा बिभ्य॑तो॒ऽग्निम् प्रावि॑शन् ।  
तस्मा॑दाहुर् अ॒ग्निस् सर्वा॑ दे॒वता॒ इति॑ ।  
ते᳚ऽग्निम् [13] ए॒व वरू॑थङ् कृ॒त्वाऽसु॑रान॒भ्य॑भवन् ।  
अ॒ग्निम् इ॑व॒ खलु॒ वा ए॒ष प्र वि॑शति॒ यो॑ऽवान्तरदी॒ख्षामु॒पैति ।  
भ्रातृ॑व्याभिभूत्यै ।
भव॑त्या॒त्मना॒ परा᳚स्य॒ भ्रातृ॑व्यो भवति ।  
आ॒त्मान॑मे॒व दी॒ख्षया॑ पाति, प्र॒जाम् अ॑वान्तरदी॒ख्षया᳚ ।  
स॒न्त॒राम् मेख॑लाꣳ स॒माय॑च्छते । प्र॒जा ह्या᳚त्मनोऽन्त॑रतरा ।  
त॒प्तव्र॑तो भवति । मद॑न्तीभिर् मार्जयते ।
निर्ह्य॑ग्निश्शी॒तेन॒ वाय॑ति॒ समि॑द्ध्यै ।  

#### टीका
10अवान्तरदीक्षाविधिः - देवासुरा इत्यादि ।। ते देवा असुरेभ्यो बिभ्यतः अग्निं प्राविशन्, तस्मादित्याहुः । ते देवाः अग्निमेव वरूथं कृत्वा वारुणं प्राकारं कृत्वा असुरानभ्यभवन् । यद्वा - अग्निं वरूथं गृहं कृत्वा तत्र प्रविश्य निर्वाधाश्च सन्तः असुरानभ्यभवन्निति । तस्मादद्यत्वेऽपि अग्निमेव खल्वेष प्रविशति योवान्तरदीक्षां मध्ये दिक्षामुपैति । भ्रातृव्याभिभूत्यै इत्यादि । गतम् । सेदानीमुच्यते - सन्तरामिति । सन्तरां श्लिष्टतराम् । क्रियाविशेपणम्, ससाधनां क्रियामुपसर्ग आहेति, 'किमेत्तिङ्व्ययाघात्' इत्यामुप्रत्ययः । मेखलां समायच्छते यमयति सुदृढमाच्छिद्य बध्नाति । 'समुदाङ्भ्यः' इत्यात्मनेपदम् । कारणमाह - प्रजा खल्वात्मनोन्तरतरा; प्रजास्थानीया चावान्तरदीक्षा; तस्मात् समायच्छते इति विधिः, तप्तव्रतं उष्णदुग्धभोजनं, मदन्तीभिस्तप्ताभिः अद्भिर्मार्जयते, अग्निर्हि शीतेन निर्वायति निर्वापितः । व्यत्ययेन श्यन् । वायतिर्वा भौवादिकः । तस्मात्तप्तव्रतादिकं अग्नेस्समिद्ध्यै समिन्धनार्थं भवति । 'तादौ च' इति गतेः प्रकतिस्वरत्वम् ।।

### संयुक्तमन्त्रः
या ते॑ अग्ने॒ रुद्रि॑या त॒नूरित्या॑ह॒ स्वयै॒वैन॑द्दे॒वत॑या व्रतयति सयोनि॒त्वाय॒ शान्त्यै᳚ ॥ [14]  

### मन्त्रः
या ते॑ अग्ने॒ रुद्रि॑या त॒नूरित्या॑ह ।   
स्वयै॒वैन॑द् दे॒वत॑या व्रतयति ।
स॒यो॒नि॒त्वाय॒ शान्त्यै᳚ ॥ [14]

#### टीका
11अथ 'या ते अग्ने रुद्रिया तनूः' इत्यादि व्रतमन्त्रं व्याचष्टे - स्वया देवतया सह एनद्दुग्धं व्रतयति भुङ्क्ते । यद्वा - स्वयैव देवतया देवताभावेन रुद्रिया अग्निरूपेण एतद्भुङ्क्ते । किमर्थम्? - सयोनित्वाय अग्निना योनिभूतेन सहभुक्तिः यथा स्यात् । एवं हि भुक्तं अग्निना च भुक्तं भवति । ततश्च शान्त्यै भवति तप्तव्रताद्युपचारेणोद्दीपितोग्निरनेन शान्तिसुखो भवति ।।

इति षष्ठे द्वितीये द्वितीयोनुवाकः ॥  


## अनुवाकः ३ उपसद्धोमविधानम्

सोमऋषिः

### संयुक्तमन्त्रः
तेषा॒मसु॑राणान्ति॒स्रᳶ पुर॑ आसन्नय॒स्मय्य॑व॒माऽथ॑ रज॒ताऽथ॒ हरि॑णी॒ ता दे॒वा जेतु॒न्नाश॑क्नुव॒न्ता उ॑प॒सदै॒वाजि॑गीष॒न्तस्मा॑दाहु॒र्यश्चै॒वव्ँवेद॒ यश्च॒ नोप॒सदा॒ वै म॑हापु॒रञ्ज॑य॒न्तीति॒

### मन्त्रः
तेषा॒मसु॑राणान् ति॒स्रᳶ पुर॑ आसन्नय॒स्मय्य् अ॑व॒मा ऽथ॑ रज॒ता ऽथ॒ हरि॑णी ।  

#### टीका
1उपसदो विधास्यन् आह - तेषामित्यादि ।। सर्वनाम्नस्सापेक्षत्वात् प्रकृतमत्रापेक्ष्यते, उक्तमिदानीं 'देवासुरास्संयत्ता आसन्ते देवा बिभ्यतोग्निं प्राविशन्' इत्यादि । तत्र देवा अग्निं वरूथं कृत्वा तदनुप्रविश्य निर्बाधास्सन्तोसुरानभ्यभवन् । अथ तं दृष्टवतां देवैः परिभूतानां ततोप्यधिकं कर्तुं संरब्धवतां तेषामसुराणां तिस्रः पुरः पुंसंस्थानान्यधिष्ठानान्यासन् । 'तिसृभ्यो जसः' इति जस उदात्तत्वम् । तासां चोपर्यधोभावेनावस्थितानां अवमा अधरा अयस्मयी अयसा निर्मिता । 'द्व्यचश्छन्दसि' इति मयट्, अयस्मयादित्वाद्भत्वम् । अथानन्तरं तस्या उपरि रजता रूप्यमयी । अथ तस्याश्चोपरि हरिणी सौवर्णी । एतयोः प्रकृतिविकारभावस्यावि-
वक्षितत्वात् विकारप्रत्ययो न कृतः । गुणवचनत्वाद्वा मतुब्विकारप्रत्ययो लुप्यते । 'वर्णादनुदात्तात्' इति हरितशब्दात् ङीप् तकारस्य च नकारः ।


### मन्त्रः
ता दे॒वा जेतु॒न्नाश॑क्नुव॒न् , ता उ॑प॒सदै॒वाजि॑गीषन् ।  
तस्मा॑दाहु॒र् यश् चै॒वव्ँ वेद॒ यश्च॒ न ।  
उ॒प॒सदा॒ वै म॑हापु॒रञ् ज॑य॒न्तीति॑  ।

#### टीका
ततः ताः पुरः देवा जेतुं नाशक्रुवन् तासु स्थितानसुरानित्यर्थः । अग्निनाऽपि वरूथेनेत्यभिप्रायः । अथ देवास्ताः उपसदा उपसदनेन समीपासनेन अजिगीषन् जेतुमैच्छन् । शत्रुबलादिपरीक्षार्थं तत्समीपावस्थानमन्तिकासनमिति प्रसिद्धं उपसच्छब्देनोच्यते । तस्मादाहुः - अद्यत्वेऽपि यश्चैव देवैः कृतं वेद यश्च न वेद लौकिकश्शूद्रादिः ते सर्वेऽप्याहुः । कथं? - उपसदा उपसदनेनैव महापुरं जयन्तीति । यदा शत्रवो महापुरजयाय भवन्ति तदोपसदनमेव तावत्कर्तव्यम्, न सहसोत्थातव्यम् । एवं कृतोपसदनैः सहायादिसामग्रीविशेषसंपन्नैः परिच्छिन्नशात्रवबलैः पश्चादभियोक्तव्याः शत्रव इति सार्वलौकिकमेतदित्यर्थः । 'ऋवपूरब्धूः' इत्यकारस्समासान्तः, व्यत्ययेन पुल्लिङ्गता न भवति । पुरशब्दो वा ।।


### संयुक्तमन्त्रः
त इषु॒ꣳ॒ सम॑स्कुर्वता॒ग्निमनी॑क॒ꣳ॒ सोमꣳ॑ श॒ल्यव्ँविष्णु॒न्तेज॑न॒न्ते᳚ऽब्रुव॒न्क इ॒माम॑सिष्य॒तीति॑ [15]  
रु॒द्र इत्य॑ब्रुवन्रु॒द्रो वै क्रू॒रस्सो᳚ऽस्य॒त्विति॒

### मन्त्रः
त इषु॒ꣳ॒ सम॑स्कुर्वता॒ग्निमनी॑क॒ꣳ॒ सोमꣳ॑ श॒ल्यव्ँ विष्णु॒न् तेज॑नन् ।  

ते᳚ऽब्रुव॒न् "क इ॒माम् अ॑सिष्य॒ती"ति॑ ।[15]  
रु॒द्र इत्य॑ब्रुवन् रु॒द्रो वै क्रू॒रस् सो᳚ ऽस्य॒त्विति॑ ।

#### टीका
2अथ ते तथाकृताध्यवसायाः उपसीदन्तो देवाः इषुं समस्कुर्वत संस्कृतवन्तः । अग्निमनीकं मुखं तस्याः, सोमं शल्यं शरीरं पुच्छ वा, विष्णुं तेजनं धारां काष्ठं वा इषोः संस्कृतवन्तः । ततस्ते सर्वे अब्रुवन् क इमामसिष्यति क्षेप्स्यति स्त्रीबालसहितास्वासुरपुरीषु क इत्थं क्रूरं करिष्यतीति । यद्वा - सम्भावनायां किंशब्दः, एवमाश्चर्यभूतामिषुं कः क्षेप्तुं प्रभवति न कश्चिदस्मात्वित्यर्थः । एवं निरूपयन्तो देवाः सर्वेऽपि रुद्र इत्यब्रुवन् । रुद्रो वै क्रूरस्वभावः । तस्मात्स इमामस्यतु स एवास्मिन् कर्मणि प्राप्तकाल इति अन्यैः कर्तुमशक्यत्वादिति प्राप्तकाले लोट् । यद्वा - महार्थसंहारकारित्वं क्रूर इति विवक्षितं, तत्कारिणोस्य किं नाम कर्तुमशक्यं, तस्मात्सोस्यत्विति । आशिषि लोट्, स इदं क्रियात् इत्याशास्महे इति ।।

### संयुक्तमन्त्रः
सो᳚ऽब्रवी॒द्वर॑व्ँवृणा अ॒हमे॒व प॑शू॒नामधि॑पतिरसा॒नीति॒ तस्मा᳚द्रु॒द्रᳶ प॑शू॒नामधि॑पति॒स्

### मन्त्रः
सो᳚ऽब्रवी॒द् ,  
"वर॑व्ँ वृणा अ॒हमे॒व प॑शू॒नामधि॑पतिरसा॒नी"ति॒ , तस्मा᳚द् रु॒द्रᳶ प॑शू॒नामधि॑पतिः ।  

#### टीका
3अथ स देव आगत्याब्रवीत् वरं वृणै वरं वरयितुं प्राप्तोयं कालः । आह - अहमेव पशूनामधिपतिरसानीति द्विपदां चतुष्पदां चाधिपतिः स्वामी असानि भवानीति । देवैश्च दत्तो वरः, तस्माद्रुद्रः पशूनामधिपतिः । 'नामन्यतरस्याम्' इति नाम उदात्तत्वम् । किंनु भोस्ततः पूर्वं देवः पशूनामधिपतिर्न भवति? भवत्येव । इदं पृच्छामः - 'साब्रवीद्वरं वृणै मत्प्रायणा एव वो यज्ञाः' इत्यादिवरलाभात्पूर्वं किं प्रायणीयोदयनीयौ अदितिदेवत्यौ न भवतः? । अत्राह - भवत इति, सर्वदा तावादित्यावेव । एवं अस्मिन् देवेऽपि । सर्वदा पशूनां देवोधिपतिरेव, विद्यमानार्थस्यैव द्रढिमानमापादयति श्रुतिरिति सर्वत्र वेदितव्यम् । अनेनैवाभिप्रायेण ततः प्रभृतीति न क्वचिदुच्यते । एवं सर्वदा विद्यमानमेव अवसरे देवो देवान् प्रबोधयति । ततश्चाग्न्यादीनामपि रुद्रस्वभूतख्यापनात् 'या ते अग्ने रुद्रिया तनूः' इतिमन्त्रादौ क्रियमाणः प्रयोगश्च भवति । अन्य आह - ग्राम्यारण्यानां पशूनामाधिपत्यं देवेन विद्यमानमेव वृतं, तच्च देवैर्दत्तम् । तस्मात्ततः प्रभृति तेषां रुद्रोधिपीतरासीत् । ततस्स वरलाभेन तृप्तः कृतो देवकार्यमकरोदिति तेन पशुविशेषग्रहणे प्रमाणं वक्तव्यम् । तेनाधिपत्यप्रतिपादनस्य चाज्यहविषि क उपयोग इति क्रियमाणसंगताभावात् देवाश्च विश्वाधिपत्यं देवाय दातुं विद्यमानमेव दातुमीशते । ईर्ष्यामात्रमणुरेव (?) । इषुं मोक्तं न क्रमन्ते इति महच्छ्र द्धेयम् ।।

### संयुक्तमन्त्रः
ताꣳ रु॒द्रोऽवा॑सृज॒थ्स ति॒स्रᳶ पुरो॑ भि॒त्त्वैभ्यो लो॒केभ्योऽसु॑रा॒न्प्राणु॑दत॒ यदु॑प॒सद॑ उपस॒द्यन्ते॒ भ्रातृ॑व्यपराणुत्त्यै॒

### मन्त्रः
ताꣳ रु॒द्रोऽवा॑सृज॒थ् , स ति॒स्रᳶ पुरो॑ भि॒त्त्वैभ्यो लो॒केभ्यो ऽसु॑रा॒न् प्राणु॑दत ।  
यदु॑प॒सद॑ उपस॒द्यन्ते॒ भ्रातृ॑व्यपराणुत्त्यै ।

#### टीका
4अथ देवो देवैः प्रार्थितः देवांश्चात्मनो विश्वाधिपत्यं बोधयित्वा तां अन्यैर्मोक्तुमशक्यां इषुमवासृजदमुञ्चत् । अथ सोवसृष्टशरो देवः त्रिस्रः पुरो भित्त्वा नाशयित्वा एम्यो लोकेभ्योसुरान् प्राणुदत अपनीतवान् । 'उदात्तयणः' इति तिसृभ्यो विभक्तिरुदात्ता । यदुपसदः संरोधस्थानीयाः उपसद्यन्ते नीयन्ते भ्रातृव्यपराणुत्यै शत्रूणामपनयनाय भवतीत्युपसदां विधिः । दासीभारादित्वात्पूर्वपदप्रकृतिस्वरत्वम् ।।

### संयुक्तमन्त्रः
नान्यामाहु॑तिम्पु॒रस्ता᳚ज्जुहुया॒द्यद॒न्यामाहु॑तिम्पु॒रस्ता᳚ज्जुहु॒यात् [16]  
अ॒न्यन्मुख॑ङ्कुर्याथ्

### मन्त्रः
नान्यामाहु॑तिम् पु॒रस्ता᳚ज् जुहुया॒द् ।  
यद् अ॒न्यामाहु॑तिम् पु॒रस्ता᳚ज् जुहु॒यात् ।[16]  
अ॒न्यन् मुख॑ङ् कुर्यात् ।

#### टीका
5अत्राग्निसोमविष्णूनां तिस्र आहुतयो होतव्याः अयाशयादितनुमते विशिष्टायाग्नये एकाहुतिरोपसदिका । तासां क्रमं विधातुमाह - नान्यामिति ।। प्रसिद्ध्यभावादौपसदी आहुतिरन्येत्युच्यते । तामाहुतिं पुरस्तात्प्रथमं अग्न्याद्याहुतिभ्यः पूर्वं न जुहुयात् । अन्यन्मुखं कुर्यात् प्रसिद्धोग्निर्देवताभिमुखः तमविधायाप्रसिद्धमुखं कुर्यात् । ततश्च यज्ञत्वहानिः । तस्मात् अग्न्यादिभ्य एव पुरस्तादाहुतयो होतव्याः यज्ञत्वायेति विधिर्गम्यते ।।

### संयुक्तमन्त्रः
स्रु॒वेणा॑घा॒रमा घा॑रयति य॒ज्ञस्य॒ प्रज्ञा᳚त्यै॒

### मन्त्रः
स्रु॒वेण॑ + आ॑घा॒रम् - आ घा॑रयति , य॒ज्ञस्य॒ प्रज्ञा᳚त्यै ।

#### टीका
6किंचेत्याह - स्रुवेणेति विधिः ।। प्रज्ञात्यै प्रत्यभिज्ञानार्थं यज्ञत्वमासां यथा प्रत्यभिज्ञायेतेति तत्पूर्वकत्वप्रसिद्ध्यै यज्ञानाम् । 'तादो च' इति गतेः प्रकृतिस्वरत्वम् ।।


### संयुक्तमन्त्रः
परा॑ङति॒क्रम्य॑ जुहोति॒ परा॑च ए॒वैभ्यो लो॒केभ्यो॒ यज॑मानो॒ भ्रातृ॑व्या॒न्प्र णु॑दते॒

### मन्त्रः
परा॑ङति॒क्रम्य॑ जुहोति ।  
परा॑च ए॒वैभ्यो लो॒केभ्यो॒ यज॑मानो॒ भ्रातृ॑व्या॒न् प्रणु॑दते ।

#### टीका
7पराङित्यादिविधिः ।। पराङ् अपुनरावृत्त एव अतिक्रम्याग्निसोमविष्णून् जुहोति । 'अनिगन्तोञ्चतौ' इति गतेः प्रकृतिस्वरत्वम् । पराच इत्यादि । पराचः अपुनरावृत्तानेव भ्रातृव्यान् प्रणुदते । 'अञ्चतेश्छन्दसि' इति विभक्त्युदात्तत्वम्, 'चौ' इति पूर्वपदान्तोदात्तत्वं च परत्वाद्बाधित्वा 'अनिगन्तोञ्चतौ' इति गतेः प्रकृतिस्वरत्वं प्रवर्तते । 'ऊडिदम्' इतीदमो विभक्तिरुदात्ता ।।

### संयुक्तमन्त्रः
पुन॑रत्या॒क्रम्यो॑प॒सद॑ञ्जुहोति प्र॒णुद्यै॒वैभ्यो लो॒केभ्यो॒ भ्रातृ॑व्याञ्जि॒त्वा भ्रा॑तृव्यलो॒कम॒भ्यारो॑हति

### मन्त्रः
पुन॑र् अत्या॒क्रम्य + उ॑प॒सद॑ञ् जुहोति ।  
प्र॒णुद्यै॒वैभ्यो लो॒केभ्यो॒ भ्रातृ॑व्याञ् जि॒त्वा , भ्रा॑तृव्यलो॒कम् अ॒भ्यारो॑हति ।  

#### टीका
8पुनरत्याक्रम्येति विधिः ।। पुनरावृत्याद्यदेशं आगत्य 'या ते अग्रे' इत्याहुतिं स्रुवेण जुहोति । एभ्यो लोकेभ्यः भ्रातृव्यान् प्रणुद्य अपनीय भ्रातृव्यलोकं शत्रूणां स्थानं च जित्वा आत्मीयं कृत्वा तमभ्यारोहति अधितिष्ठति भ्रातृव्यलोकम् ।।


### संयुक्तमन्त्रः
दे॒वा वै याᳶ प्रा॒तरु॑प॒सद॑ उ॒पासी॑द॒न्नह्न॒स्ताभि॒रसु॑रा॒न्प्राणु॑दन्त॒ यास्सा॒यꣳ रात्रि॑यै॒ ताभि॒र्यथ्सा॒यम्प्रा॑तरुप॒सदः॑ [17]  
उ॒प॒स॒द्यन्ते॑ऽहोरा॒त्राभ्या॑मे॒व तद्यज॑मानो॒ भ्रातृ॑व्या॒न्प्र णु॑दते॒ याᳶ प्रा॒तर्या॒ज्याः᳚ स्युस्तास्सा॒यम्पु॑रोनुवा॒क्याः᳚ कुर्या॒दया॑तयामत्वाय


### मन्त्रः
दे॒वा वै याᳶ प्रा॒तरु॑प॒सद॑ उ॒पासी॑द॒न्नह्न॒स्ताभि॒रसु॑रा॒न् प्राणु॑दन्त ।  
यास् सा॒यꣳ रात्रि॑यै॒ ताभि॒भिः॑ ।  

यथ्सा॒यम् प्रा॑तरुप॒सद॑ उपस॒द्यन्ते॑ , ऽहोरा॒त्राभ्या॑मे॒व तद् यज॑मानो॒ भ्रातृ॑व्या॒न् प्र णु॑दते ।[17]  
याᳶ प्रा॒तर्या॒ज्याः᳚ स्युस् , तास् सा॒यम् पु॑रोनुवा॒क्याः᳚ कुर्या॒द् , अया॑तयामत्वाय ।

#### टीका
9देवा वै या इत्यादि ।। प्रातस्तनीभिरुपसद्भिः आसुरान् प्राणुदन्त । यास्सायमुपसद उपासीदन्नित्येव । ताभिः रात्रियै रात्र्या असुरान् प्राणुदन्तेत्येव । यत्सायं प्रातरित्यादि । गतम् । तस्य सायंप्रातरुपसदनं कर्तव्यमिति विधिः । सायंप्रातश्शब्दः कार्तकौजपादिषु द्रष्टव्यः । याः प्रातरग्न्यादीनां याज्यास्स्युः तास्सायं पुरोनुवाक्याः तेषां कुर्यात् अयातयामत्वाय अगलितसारत्वाय ।।

### संयुक्तमन्त्रः
ति॒स्र उ॑प॒सद॒ उपै॑ति॒ त्रय॑ इ॒मे लो॒का इ॒माने॒व लो॒कान्प्री॑णाति॒ षट्थ्सम्प॑द्यन्ते॒ षड्वा ऋ॒तव॑ ऋ॒तूने॒व प्री॑णाति॒ द्वाद॑शा॒हीने॒ सोम॒ उपै॑ति॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रमे॒व प्री॑णाति॒ चतु॑र्विꣳशति॒स्सम् [18]  
प॒द्य॒न्ते॒ चतु॑र्विꣳशतिरर्धमा॒सा अ॑र्धमा॒साने॒व प्री॑णा॒त्य्


### मन्त्रः
ति॒स्र उ॑प॒सद॒ उपै॑ति॒ , त्रय॑ इ॒मे लो॒का , इ॒माने॒व लो॒कान् प्री॑णाति ।  
षट्थ्सम्प॑द्यन्ते॒ , षड्वा ऋ॒तव॑ , ऋ॒तून् ए॒व प्री॑णाति ।  
द्वाद॑शा॒हीने॒ सोम॒ उपै॑ति॒ , द्वाद॑श॒ मासाः᳚ सव्ँवथ्स॒रस् , स॑व्ँवथ्स॒रम् ए॒व प्री॑णाति ।  
चतु॑र्विꣳशति॒स् सम्प॑द्यन्तेे॒ , चतु॑र्विꣳशतिरर्धमा॒सा , अ॑र्धमा॒सान् ए॒व प्री॑णाति ।[18]

#### टीका
10तिस्र उपसद उपैतीति विधिः ।। तिस्रः स्थितीरुपसदः उपैति उपचारवतीर्नयति । त्रय इत्यादि । गतम् । षट् संपद्यन्त इति । तस्मात्सायन्तन्यः तिस्रः प्रातस्तन्यश्च तिस्र इति षडुपसदः उपसत्तव्यास्संपद्यन्ते । षड्वा इत्यादि । गतम् । द्वादशेत्यादि । अहीने अह्नां समुदायात्मनि सोमे द्विरात्रादौ द्वादशोपसद्भिस्तिसृभिरुपैति । द्वौ च दश च द्वादश, 'संख्या' इति पूर्वपदप्रकृतिस्वरत्वम् 'अह्नः खः क्रतौ' इति खस्समूहे । द्वादशेति । गतम् । चतुर्विंशतिरित्यादि । तस्मात्सायंप्रातरुपसर्त्तव्याः, चतुर्विंशतिरुपसदस्संपद्यन्ते । पूर्ववत्समासस्स्वरश्च । अर्धानि मासानां अर्धमासाः ।।


### संयुक्तमन्त्रः
आरा᳚ग्रामवान्तरदी॒ख्षामुपे॑या॒द्यᳵ का॒मये॑ता॒स्मिन्मे॑ लो॒केऽर्धु॑कꣵ स्या॒दित्येक॒मग्रेऽथे॒ द्वावथ॒ त्रीनथ॑ च॒तुर॑ ए॒षा वा आरा᳚ग्रावान्तरदी॒ख्षास्मिन्ने॒वास्मै॑ लो॒केऽर्धु॑कम्भवति

### मन्त्रः
आरा᳚ग्रामवान्तरदी॒ख्षाम् उपे॑या॒द् यᳵ का॒मये॑त ।  
अ॒स्मिन् मे॑ लो॒के ऽर्धु॑कꣵ स्या॒दित्येक॒म् अग्रे ऽथे॒ द्वाव् अथ॒ त्रीन् अथ॑ च॒तुरः॑ ।  
ए॒षा वा आरा᳚ग्रा ऽवान्तरदी॒ख्षा ऽस्मिन्न् ए॒वास्मै॑ लो॒के ऽर्धु॑कम् भवति ।

#### टीका
11आराग्रामित्यादि ।। संज्ञेयमन्वर्था । आरमल्पमग्रमुपक्रमो यस्यास्सा आराग्रा । तादृशीमवान्तरदीक्षां पूर्वोक्तामुपयोत् यः कामयेत मम यज्ञफलमर्धुकमृद्धिशीलं स्यादिति । तस्यास्स्वरूपमाह - एकमित्यादि । एकं स्तनमग्रे प्रथमेऽह्नि उपैति भू[व्र]तम् । अथ अनन्तरेऽह्नि द्वावित्यादिवक्ष्यमाणम् । 'चतुरश्शसि' इति चतुरोन्तोदात्तत्वम् । एषेत्यादि । यस्यामीदृशी स्तनवृद्धिः एषा क्षुरपविनाम व्रतं क्रियते । सैवाराग्रेति प्रदेशान्तरसिद्धानुवादत्वात्संस्थानमात्रमेवोपात्तम् । 'ऊडिदम्' इतीदमस्सप्तम्या उदात्तत्वम्, अन्वादेशत्वाच्चतुर्थ्यन्तं निहन्यते ।।

### संयुक्तमन्त्रः
प॒रोव॑रीयसीमवान्तरदी॒ख्षामुपे॑या॒द्यᳵ का॒मये॑ता॒मुष्मि॑न्मे लो॒केऽर्धु॑कꣵ स्या॒दिति॑ च॒तुरोऽग्रेऽथ॒ त्रीनथ॒ द्वावथैक॑मे॒षा वै प॒रोव॑रीयस्यवान्तरदी॒ख्षामुष्मि॑न्ने॒वास्मै॑ लो॒केऽर्धु॑कम्भवति ॥ [19]  

### मन्त्रः
प॒रोव॑रीयसीम् अवान्तरदी॒ख्षाम् उपे॑या॒द् ,  
यᳵ का॒मये॑त - अ॒मुष्मि॑न् मे लो॒के ऽर्धु॑कꣵ स्या॒दिति॑ ।  
च॒तुरो ऽग्रे ऽथ॒ त्रीन् अथ॒ द्वाव् अथैक॑म्,  
ए॒षा वै प॒रोव॑रीयस्यवान्तरदी॒ख्षामुष्मि॑न्न् ए॒वास्मै॑ लो॒के ऽर्धु॑कम् भवति ॥ [19]  

#### टीका
12परोवरीयसीमत्यादि ।। इयमपि परस्तात् वरीयसी परत्र लोके वरीयसी उरुतरं फलं यस्यास्तादृशीमुपेयात् अमुष्मिन् लोके फलर्धिकामो । परशब्दाच्छान्दसोसिप्रत्ययः, उरुशब्दादीयसुनि 'प्रियस्थिर' इत्यादिना वरादेशे बहुव्रीहौ 'उगितश्च' इति ङीप्, 'नद्यृतश्च' इति प्राप्तः कप् 'ईयसश्च' इति प्रतिषिध्यते । अन्ये तु - पूर्वानुसारेण स्वरूपलक्षणत्वेन व्याचक्षते, परो[पूर्व]वरीयसीमिति वक्तव्ये परोवरीयसीमाचक्षते परोक्षेणेति । परस्तात्पूर्वस्मिन्नहनि वरीय उरुतरं व्रतं यस्याः । 'पूर्वाधर' इति पूर्वशब्दस्यासिप्रत्ययः परादेशश्च । ननु बह्वतिशयनीयत्वादीयसुना न भाव्यम्, न हि वीप्सिष्यते पूर्वंपूर्वं परस्माद्वरीयो यस्यामिति । तस्यास्स्वरूपमाह - चतुरोग्र इत्यादि । गतम् । अयमपि सुजघनव्रतानुवादः ।।

इति षष्ठे द्वितीये तृतीयोनुवाकः ॥  


## अनुवाकः ४ सौमिक्या वेद्यभिधानम्  
सोमऋषिः

### संयुक्तमन्त्रः
सु॒व॒र्गव्ँवा ए॒ते लो॒कय्ँय॑न्ति॒ य उ॑प॒सद॑ उप॒यन्ति॒ तेषा॒य्ँय उ॒न्नय॑ते॒ हीय॑त ए॒व स

### मन्त्रः
सु॒व॒र्गव्ँ वा ए॒ते लो॒कय्ँ य॑न्ति॒ ,य उ॑प॒सद॑ उप॒यन्ति॑ ।  
तेषा॒य्ँ य उ॒न्नय॑ते॒ , हीय॑त ए॒व सः ।

#### टीका
1उक्तमुपसत्सु स्तनव्रतं, तत्राशक्तविषये कथं कर्तव्यमित्याह - सुवर्गमित्यादि ।। द्वादशाहविषयमेवेति केचित् । य उपसद उपयन्ति उपगच्छन्ति स्वर्गं खल्वेते यन्ति प्राप्नुवन्ति न तुच्छसुखान्तरं तस्मादेभिर्मात्राऽपि नापचरितव्या । अवहितैरेव विहितकरणाय भवितव्यम् । एवं स्थिते तेषां मध्ये य उन्नयत उत्कृष्य नयते नयनं देहयात्रा अशनमिति यावत् । यथोक्तं स्तनव्रतमतिक्रम्य ओदनादिना देहं धारयतीत्यर्थः । यद्वा - स्तन्यं य उन्नयते उपरि नयते ओदनादेरुपर्युन्नीय भुङ्क्ते एवमपि स्तन्यमुपकृतं भवतीति । हीयत एव स इति । सः तत्कारी हीयत एव फलात्स्वर्गप्राप्तिलक्षणात् । विहितकरणात् तस्मान्नो हीयते इति ।।


### संयुक्तमन्त्रः
नोद॑ने॒षीति॒ सू᳚न्नीयमिव॒

### मन्त्रः
नोद॑ने॒षीति॒ सू᳚न्नीयमिव ।

#### टीका
2इदानीमशक्तैः कथं प्रतिपत्तव्यमित्याह - नोदनेषीति सून्नीयमिवेति ।। नोदनेषि नोन्नयनं करोमि नोन्नयनमकार्षमित्येव वा यथा वकुं शक्यते तथा सून्नीयं साधून्नेतव्यं तथाऽशितव्यं साध्वेवाशक्तैरित्यभिप्रायः, 'श्रान्तो हीयते' इति दृष्टान्तदर्शनात् । 'छन्दसि निष्टर्क्य' इत्यादिना उन्नीयशब्दो निपात्यते, ततः प्रादिसमासे अव्ययपर्वूपदप्रकृतिस्वरत्वम् । 'स्वरितो वाऽनुदात्ते पदादौ' इति स्वरितत्वम् । केचिदाहुः - उदञ्चनेषु सकृदिति कृत्वा सून्नेतव्यं भूय उन्नेतव्यं; तदयुक्तं, उन्नयनविशेषणत्वे गतित्वेन कृदुत्तरपदप्रकृतिस्वरत्वप्रसंगादिति । नयतेर्लुङि सिचि गुणे च कृते उदनेषीति रूपम् । उन्नयननिवृत्तिरेव साधीयसीति प्रदर्शनार्थमुन्नयतेररुचिं द्योतयितुमिवेत्युक्तम् ।।


### संयुक्तमन्त्रः
यो वै स्वा॒र्थेता᳚य्यँ॒ताꣳ श्रा॒न्तो हीय॑त उ॒त स नि॒ष्ट्याय॑ स॒ह व॑सति॒

### मन्त्रः
यो वै स्वा॒र्थेता᳚य् यँ॒ताꣳ श्रा॒न्तो हीय॑त , उ॒त स नि॒ष्ट्याय॑ स॒ह व॑सति ।

#### टीका
3अथ योऽशक्तानामनुग्रह उक्तः तं लौकिकेन दृष्टान्तेन द्रढयितुमाह - यो वा इत्यादि ।। स्वार्थेतां स्वार्थं गच्छतां आत्मीयं प्रयोजनं साधयितुं गच्छताम् । एतेन एतेरनुदात्तेतो भाव उक्तः । एतेः क्विप् । यतां यतमानानाम्, यतेः क्विप्, 'सावेकाचः' इति विभक्तेरुदात्तत्वम् । एतेनालस्याभाव उक्तः । यद्वा - स्वार्थेतां स्वप्रयोजनमुपगतानां यतां स्वप्रयोजनं साधयितुं गच्छताम् । एतेश्शतरि 'शतुरनुमः' इति विभक्तेरुदात्तत्वम् । ईदृशानां मध्ये यः कश्चिच्छ्रान्तो हीयते स्वार्थात्प्रच्युतो भवति, उत सोपि निष्ट्याय स्वार्थान्निर्गत्य विश्राम्य च सह वसति पुनस्स्वार्थेनैकीभूतः शेषं कार्यं सह करोति । स्त्यायतेर्ल्यपि कृदुत्तरपदप्रकृतिस्वरत्वम् । स यथा स्वार्थान्न हीयते एवमयमपि फलान्न हीयते इति ।।


### संयुक्तमन्त्रः
तस्मा᳚थ्स॒कृदु॒न्नीय॒ नाप॑र॒मुन्न॑येत द॒ध्नोन्न॑येतै॒तद्वै प॑शू॒नाꣳ रू॒पꣳ रू॒पेणै॒व प॒शूनव॑ रुन्द्धे [20]  

### मन्त्रः
तस्मा᳚थ् स॒कृद् उ॒न्नीय॒ नाप॑र॒म् उन्न॑येत ।  
द॒ध्नोन्न॑येत ।
ए॒तद्वै प॑शू॒नाꣳ रू॒पम् ।
रू॒पेणै॒व प॒शूनव॑ रुन्धे ।[20]  

#### टीका
4तर्हि कथमुन्नयने कृते नोदनेषीति वक्तुं शक्यते इत्याह - तस्मात्सकृदित्यादि ।। यस्मादेवमुन्नेतव्यश्च भवाति तस्मात्सकृदेकवारमुन्नीय नापरं न पुनर्द्वितीयमुन्नयेत । तद्धि नैवोन्नीतं नैवानुन्नीतम् । उन्नयनेऽशक्तो ध्रियते, अनुन्नयने विहिताकरणदोषप्रसङ्गात् । दध्नोन्नयेतेत्यादि । गतम् । 'अस्थिदधि' इत्यादिनानङ्, अल्लोपे उदात्तनिवृत्तिस्वरेण विभक्तेरुदात्तत्वम् 'नामन्यतरस्याम्' इति नामउदात्तत्वम् ।।


### संयुक्तमन्त्रः
य॒ज्ञो दे॒वेभ्यो॒ निला॑यत॒ विष्णू॑ रू॒पङ्कृ॒त्वा स पृ॑थि॒वीम्प्रावि॑श॒त्तन्दे॒वा हस्ता᳚न्थ्स॒ꣳ॒रभ्यै᳚च्छ॒न्तमिन्द्र॑ उ॒पर्यु॑प॒र्यत्य॑क्राम॒त्

### मन्त्रः
य॒ज्ञो दे॒वेभ्यो॒ निला॑यत॒ विष्णू॑ रू॒पङ् कृ॒त्वा स पृ॑थि॒वीम् प्रावि॑शत् ।  

तन् दे॒वा हस्ता᳚न्थ्स॒ꣳ॒रभ्यै᳚च्छन् ।  
तमिन्द्र॑ उ॒पर्य् उ॑प॒र्य् अत्य॑क्रामत् ।

#### टीका
5अथ सौमिकीं विधास्यन्नाह - यज्ञो देवेभ्य इत्यादि ।। निलायत निरगच्छत् । अयतेर्लङि 'उपसर्गस्यायतौ ' इति लत्वम् । विष्णुर्भूत्वा रूपं च वैष्णवं व्यापनशीलमव्यक्तलक्षणं कृत्वा देवेभ्यः अगच्छत् । ततस्स पृथिवीं प्राविशत् । तं यज्ञं देवाः इन्द्रादयः हस्तान् संरभ्य अन्योन्यस्य गृहीत्वा वेष्टित्वा तमैच्छन् । यद्वा - हस्तान् संरभ्य संसृष्टान् वितत्य तं ग्रहीतुमैच्छन् । इन्द्रस्तु तं यज्ञमुपर्युपरि यत्रयत्र गतः तत्रतत्रोपर्यत्यक्रामत् अतिक्रम्य स्थितः । 'उपर्यध्यधस्सामीप्ये' इति द्विर्वचनम्, 'अनुदात्तं च' इति द्वितीयस्यानुदात्तत्वम् ।।


### संयुक्तमन्त्रः
सो᳚ऽब्रवी॒त्को मा॒यमु॒पर्यु॑प॒र्यत्य॑क्रमी॒दित्य॒हन्दु॒र्गे हन्तेत्यथ॒ कस्त्वमित्य॒हन्दु॒र्गादाह॒र्तेति॒ सो᳚ऽब्रवीद्दु॒र्गे वै हन्ता॑वोचथा वरा॒हो॑ऽयव्ँवा॑ममो॒षः [21]  
स॒प्ता॒नाङ्गि॑री॒णाम्प॒रस्ता᳚द्वि॒त्तव्ँवेद्य॒मसु॑राणाम्बिभर्ति॒ तञ्ज॑हि॒ यदि॑ दु॒र्गे हन्तासीति॒ स द॑र्भपुञ्जी॒लमु॒द्वृह्य॑ स॒प्त गि॒रीन्भि॒त्त्वा तम॑ह॒न्थ्सो᳚ऽब्रवीद्दु॒र्गाद्वा आह॑र्तावोचथा ए॒तमा ह॒रेति॒ तमे᳚भ्यो य॒ज्ञ ए॒व य॒ज्ञमाह॑र॒द्यत्तद्वि॒त्तव्ँवेद्य॒मसु॑राणा॒मवि॑न्दन्त॒ तदेक॒व्ँवेद्यै॑ वेदि॒त्वम्


### मन्त्रः
सो᳚ऽब्रवी॒त् ,
को मा॒यमु॒पर्यु॑प॒र्यत्य॑क्रमी॒दिति॑ ।
अ॒हन्दु॒र्गे हन्तेत्यथ॒ कस्त्वमिति॑।  
अ॒हन् दु॒र्गादाह॒र्तेति॑ ।
सो᳚ऽब्रवीद् दु॒र्गे वै हन्ता॑ ऽवोचथा वरा॒हो॑ऽयव्ँ वा॑ममो॒षस् [21]  
स॑प्ता॒नाङ् गि॑री॒णाम् प॒रस्ता᳚द् वि॒त्तव्ँ वेद्य॒मसु॑राणाम् बिभर्ति॒ ,  
तञ् ज॑हि॒ यदि॑ दु॒र्गे हन्तासीति॑ ।  
स द॑र्भपुञ्जी॒लम् उ॒द्वृह्य॑ स॒प्त गि॒रीन् भि॒त्त्वा तम॑हन् ।  
सो᳚ ऽब्रवीद् दु॒र्गाद् वा आह॑र्ता ऽवोचथा ए॒तमा ह॒रेति॑ ।  
तमे᳚भ्यो य॒ज्ञ ए॒व य॒ज्ञमाह॑रत् ।  
यत्तद्वि॒त्तव्ँ वेद्य॒मसु॑राणा॒मवि॑न्दन्त॒ तदेक॒व्ँ वेद्यै॑ वेदि॒त्वम् ।


#### टीका
6स यज्ञोब्रवीत् - को यज्ञं मामुपर्युपर्यत्यक्रमीदिति । अद्यतनत्वाल्लङ्न भवति । लुङि 'नेटि' इति वृद्ध्यभावः । अथोचे - अहं दुर्गे हन्ता यत्रान्येन केन चिद्गन्तुं न शक्यते तत्रागन्तुं तत्र न्यञ्चं गन्तुं शक्तोहं कश्चिदिति । 'सुदुरोरधिकरणे' इति डः । हन्तेस्साधुकारिणि तृन् । एवमुक्त्वा इन्द्र एव पुनरूचे - अथ कस्त्वमिति । अथ यज्ञ ऊचे - अहं तादृशाद्दुर्गादाहर्तेति दुर्गादिष्टमाहर्तुं समर्थोहं कश्चिदिति । पूर्ववत् तृनि 'तादौ च' इति गतेः प्रकृतिस्वरत्वमुभयत्र । एवमुक्त्वा स एवाब्रवीद्यज्ञः - दुर्गे हन्तेत्यवोचथास्त्वमिदानीम् । प्रूर्ववदद्यतनत्वात् लुङेव । सत्यमुच्यते वराहः सुत्यायज्ञाख्यो वरणीयदिवसात्मा वाममोषः वननीयानां धनानां मोषकः वननीयो वा मोषकः सप्तानां गिरीणामहरात्मनां दुर्गाणां परस्तात्परतः असुराणां वित्तं वसु वेद्यं वेदितव्यं वेत्तुं वा शक्यं यावत्किंचित्तत्सर्वं बिभर्ति रक्षति तं जहीति दुर्गे हन्ताऽसि अहं दुर्गे हन्तेति यत्त्वयोक्तं यदि तत्सत्यमिति । स इन्द्रः दर्भपुञ्जीलमुद्वृह्य आदाय तेन सप्त गिरीन् भित्त्वा तमहन् तं हतवान् । हत्वा च सोब्रवीदिन्द्रः - त्वमपि दुर्गादाहर्तेत्यवोचथाः तद्यदि सत्यं यदि तथा तत्कर्तुं शक्यते तमाहर यमहं हतवानिति । अथ तं यज्ञं वराहाख्यं यज्ञ एव विष्णुरूपः एभ्यो देवेभ्य आहरत् । ततो देवा असुराणां वित्तं वेद्यं यावत्किंचित् वराहो बिभर्ति स्म तत्सर्वमविन्दन्त, यतस्तेन तत्सर्वं देवेभ्यो दत्तमित्यर्थाद्गम्यते । यदाह - यत्तदित्यादि । अहो एषां संगतं यदिदमसुराणां वित्तं वेद्यं देवा अविन्दन्त तदिदं वेद्या वेदित्वमिति । अयमभिप्रायः - वेदिलक्षणविशिष्टसंबन्धसमासादितमहिमातिशयाङ्गिना यज्ञेन यद्वित्तं वेद्यं देवा अलभन्त तदङ्गेन वेद्या अलभन्तेत्यपि हि वक्तुं शक्यते, तस्माद्वित्तं वेद्यते लभ्यते अनयेति वेदिः । कलो 'इन् सर्वधातुभ्यः' इतीन्प्रत्ययः । केचिदाहुः - विद्यत इति वेदिरिति कर्मणि इन्प्रत्ययः । यदा हिं यज्ञो देवैरलभ्यत तदा वेदिरपि लब्धेति तेषां यत्तद्वित्तं वेद्यमित्यस्योपन्यासोनर्थकस्स्यात् । तस्मात् यत्तदसुराणां वित्तं वेद्यं यज्ञेन देवा अलभन्त तत्तदङ्गस्य वेद्या वेदित्वं तद्द्वारवमिति वेदितव्यम् । इदं तावदेकं वेद्या वेदित्वम् ।।


### संयुक्तमन्त्रः
असु॑राणाम् [22]  
वा इ॒यमग्र॑ आसी॒द्याव॒दासी॑नᳶ परा॒पश्य॑ति॒ ताव॑द्दे॒वाना॒न्ते दे॒वा अ॑ब्रुव॒न्नस्त्वे॒व नो॒ऽस्यामपीति॒ किय॑द्वो दास्याम॒ इति॒ याव॑दि॒यꣳ स॑लावृ॒की त्रिᳶ प॑रि॒क्राम॑ति॒ ताव॑न्नो द॒त्तेति॒ स इन्द्र॑स्सलावृ॒की रू॒पङ्कृ॒त्वेमान्त्रिस्स॒र्वत॒ᳶ पर्य॑क्राम॒त्तदि॒माम॑विन्दन्त॒ यदि॒मामवि॑न्दन्त॒ तद्वेद्यै॑ वेदि॒त्वम् [23]  
सा वा इ॒यꣳ सर्वै॒व वेदि॒रिय॑ति शख्ष्या॒मीति॒ त्वा अ॑व॒माय॑ यजन्ते

### मन्त्रः
असु॑राणा॒व्ँ वा इ॒यमग्र॑ आसीत् । [22]   
याव॒दासी॑नᳶ परा॒पश्य॑ति॒ ताव॑द् दे॒वाना᳚म् ।  

#### टीका
7अथापरं वेदित्वं दर्शयितुमाह - सुराणां वा इयमित्यादि ।। इयं पृथिवी प्रथममग्रे असुराणामासीत् । यावदासीनः परापश्यति दूरं पश्यति तावद्देवानामासीत् ।

### मन्त्रः
ते दे॒वा अ॑ब्रुव॒न्न् -  
अस्त्वे॒व नो॒ ऽस्यामपीति॑ ।
किय॑द्वो दास्याम॒ इति॑ ।  

याव॑दि॒यꣳ स॑लावृ॒की त्रिᳶ प॑रि॒क्राम॑ति॒ ताव॑न्नो द॒त्तेति॑ ।  

#### टीका
ते देवा अब्रुवन् - अस्यामितरस्यामपि नोस्माकं किञ्चिदस्त्वेव अवश्यमस्त्वेवेति । असुरा ऊचुः - कियद्वो युष्मभ्यं दास्याम इति । 'किमिदम्भ्यां वोघः', 'इदंकिमोरीश्की', छान्दसो वर्णलोपः । देवा ऊचिरे - यावदियं सलावृकी सालावृकीति केचित् । गजमतंगजवत् । सृगालीत्यन्ये । वानरीत्यपरे । त्रिः परिक्रामति अश्रान्ता त्रिः परिक्रामति तावन्नोऽस्मभ्यं दत्तेति ।

### मन्त्रः
स इन्द्र॑स् सलावृ॒की रू॒पङ् कृ॒त्वेमान् त्रिस् स॒र्वत॒ᳶ पर्य॑क्रामत् ।  
तदि॒माम् अ॑विन्दन्त ।
यदि॒मामवि॑न्दन्त॒ तद् वेद्यै॑ वेदि॒त्वम् ।[23]  
सा वा इ॒यꣳ सर्वै॒व वेदिः॑ ।
इय॑ति शख्ष्या॒मीति॒ त्वा अ॑व॒माय॑ यजन्ते ।

#### टीका
अथ स इन्द्रः तथा देवैः कृतसंकेतः सलावृकी भूत्वा रूपं रूपं च तस्याः कृत्वा परिगृह्य इमां पृथिवीं सर्वतस्सर्वां त्रिः पर्यक्रामत्, तत्तस्मादिमां पृथिवीं सर्वां देवा अविन्दन्त । इमां पृथिवीम् । तदप्येकं वेद्या वेदित्वं, तदवयवत्वात् । कर्मणीन् प्रत्ययः । सा खल्वियं सर्वैव पृथिवी वेदिः, विन्दतिकर्मत्वात् । विशेषस्तु - इयति एतावति प्रदेशे यष्टुं शक्यमिति तद्योग्यमवकाशमवमाय मित्वा ता वेदिं मन्यमानास्तत्र यजन्ते यजमानाः । तु वै इति द्वौ निपातौ, वर्णलोपश्छान्दसः ।।


### संयुक्तमन्त्रः
त्रि॒ꣳ॒शत्प॒दानि॑ प॒श्चात्ति॒रश्ची॑ भवति॒ षट्त्रिꣳ॑श॒त्प्राची॒ चतु॑र्विꣳशतिᳶ पु॒रस्ता᳚त्ति॒रश्ची॒ दश॑दश॒ सम्प॑द्यन्ते॒ दशा᳚ख्षरा वि॒राडन्न॑व्ँवि॒राड्वि॒राजै॒वान्नाद्य॒मव॑ रुन्द्ध॒

### मन्त्रः
त्रि॒ꣳ॒शत्प॒दानि॑ प॒श्चात् ति॒रश्ची॑ भवति॒ ,
षट्त्रिꣳ॑श॒त्प्राची॒ चतु॑र्विꣳशतिᳶ पु॒रस्ता᳚त् ।  
ति॒रश्ची॒ दश॑दश॒ सम्प॑द्यन्ते ।  
दशा᳚ख्षरा वि॒राट् । अन्न॑व्ँ वि॒राट् ।
वि॒राजै॒वान्नाद्य॒मव॑ रुन्धे ।

#### टीका
8अधुना कियानवकाशो वेदित्वेन गृह्यते इति तत्प्रमाणं दर्शयितुमाह - त्रिंशत्पदानीति ।। तस्मादपरस्यां दिशि त्रिंशत्पदानि । तिरश्ची दक्षिणोत्तरायता सौमिकी वेदिर्भवति । तिर्यगञ्चतीति ऋत्विगादिना क्विनि लुप्तयोर्नकाराकारयोः 'चौ' इति पूर्वपदान्तोदात्तत्वम् । षट्त्रिंशत्पदानि प्राची भवति । पुरस्तात्पूर्वस्यां दिशि चतुर्विंशतिपदानि तिरश्ची भवति । एवं सा मातव्या । प्राग्वंशस्य मध्यमाल्ललाटिकात् त्रीन् प्राचः प्रक्रमान् प्रक्रम्य शङ्कून्निहन्ति । ततः पुरस्तात् षट्रिंशतिशङ्कुव्यापिनी रेखा पृष्ठ्या । अथ षट्त्रिंशिकायां रज्ज्वां अष्टादशोपसमस्या- परस्मादन्ताद्द्वादशसु लक्षणं पञ्चदशसु लक्षणम् । पृष्ठ्यन्तयोरन्तौ नियम्य पञ्चदशिकेन दक्षिणावायम्य शङ्कुं निहन्ति । एवमुत्तरतस्ते श्रोणी विपर्यस्तया तया अंसावुत्पादयेत् । पञ्चदशिकेन दक्षिणावायम्य शङ्कुं निहन्ति । एवमुत्तरतस्तावंसाविति । दशदशेति । त्रिंशत् षट्त्रिंशत् चतुर्विंशतिश्चेत्येकत्र पिण्डिता नवतिः । सा च दशभागहारेण ह्रियमाणा शुद्धं भागं ददातीत्यर्थः । अन्नं विराडिति । अन्नसाधनत्वात् । अन्नाद्यमन्नस्यादनम् । छान्दसो यत्, कृदुत्तरपदप्रकृतिस्वरत्वम्, 'यतोऽनावः' ।।


### संयुक्तमन्त्रः
उद्ध॑न्ति॒ यदे॒वास्या॑ अमे॒ध्यन्तदप॑ ह॒न्त्युद्ध॑न्ति॒ तस्मा॒दोष॑धय॒ᳶ परा॑ भवन्ति ब॒र्हिस्स्तृ॑णाति॒ तस्मा॒दोष॑धय॒ᳶ पुन॒रा भ॑व॒न्त्य्...

### मन्त्रः
उद्ध॑न्ति॒ , यदे॒वास्या॑ अमे॒ध्यन्तदप॑ ह॒न्ति ।  
उद्ध॑न्ति॒ , तस्मा॒दोष॑धय॒ᳶ परा॑ भवन्ति ।  
ब॒र्हिस्स्तृ॑णाति॒ , तस्मा॒दोष॑धय॒ᳶ पुन॒रा भ॑वन्ति ।

#### टीका
9उद्धन्तीति विधिः ।। अमेध्यममेधार्हम् । 'ययतोश्चातदर्थे' इत्युत्तरपदान्तोदात्तत्वम् । गुणान्तरबाधनार्थं द्वितीयं विधानम् । उद्धननेनौषधयो नश्यन्ति । तस्मात् बर्हिस्स्तृणातीति विधिः । तस्मादोषधयः पुनरुद्भवन्ति ।।


### संयुक्तमन्त्रः
ुत्त॑रम्ब॒र्हिष॑ उत्तरब॒र्हिस्स्तृ॑णाति प्र॒जा वै ब॒र्हिर्यज॑मान उत्तरब॒र्हिर्यज॑मानमे॒वाय॑जमाना॒दुत्त॑रङ्करोति॒ तस्मा॒द्यज॑मा॒नोऽय॑जमाना॒दुत्त॑रः ॥ [24]  

### मन्त्रः
उत्त॑रम् ब॒र्हिष॑ उत्तरब॒र्हिस्स्तृ॑णाति ।  
प्र॒जा वै ब॒र्हिर् यज॑मान उत्तरब॒र्हिः ।  
यज॑मानम् ए॒वाय॑जमाना॒द् उत्त॑रङ् करोति ।   
तस्मा॒द् यज॑मा॒नो ऽय॑जमाना॒दुत्त॑रः ॥ [24]  

#### टीका
10उत्तरमित्यादिविधिः ।। सौमिकस्योपरि पाशुकं बर्हिस्स्तृणाति । उत्तरं च तद्बर्हिश्चेत्युत्तरबर्हिः । प्रवा वा इत्यादि । गतम् ।।

इति षष्ठे द्वितीये चतुर्थोनवाकः ॥  


## अनुवाकः ५  दीक्षितस्य व्रतनिर्णयः  
सोमऋषिः

### संयुक्तमन्त्रः
यद्वा अनी॑शानो भा॒रमा॑द॒त्ते वि वै स लि॑शते॒ यद्द्वाद॑श सा॒ह्नस्यो॑प॒सद॒स्स्युस्ति॒स्रो॑ऽहीन॑स्य य॒ज्ञस्य॒ विलो॑म क्रियेत

### मन्त्रः
यद्वा अनी॑शानो भा॒रम् आ॑द॒त्ते वि वै स लि॑शते ।  

यद् द्वाद॑श सा॒ह्नस्यो॑प॒सद॒स् स्युस् ति॒स्रो॑ ऽहीन॑स्य य॒ज्ञस्य॒ विलो॑म क्रियेत ।  

#### टीका
1यद्वा अनीशान इत्यादि ।। यद्यनीशानस्तादृशं भारं वोढुमक्षमस्सन् भारं योग्यमादत्ते गृह्णाति स खलु विलिशते अल्पीभवति क्षीयते इति यावत् । लिश अल्पीभावे । तस्माद्यदि साह्नस्य एकाहस्य द्वादशोपसदः स्युः, तदा सोतिभाराद्विलिशते ततो यजमानो म्रियेत, तस्मात्तिस्र उपसद उपैतीति पर्वूमेवावोचामेति तस्यैवेदं समर्थनम् । अह्ना सह वर्तते इति साह्नः क्रतुः, 'अह्नोह्न एतेभ्यः' इत्यच्समासान्तः, अह्नादेशश्च । अथ यदि तिस्रोहीनस्याह्नां समूहस्य क्रतोरुपसदस्स्युः, तदा यज्ञस्थ विलोम विपरीतं क्रियेत । शक्तस्याशक्तत्वरव्यापनं वैपरीत्यम् । ततश्चाशक्त एव क्रतुस्स्यादह्नां समूहः । 'अह्नः खः क्रतौ' इति खः ।।


### संयुक्तमन्त्रः
ति॒स्र ए॒व सा॒ह्नस्यो॑प॒सदो॒ द्वाद॑शा॒हीन॑स्य य॒ज्ञस्य॑ सवीर्य॒त्वायाथो॒ सलो॑म क्रियते

### मन्त्रः
ति॒स्र ए॒व सा॒ह्नस्यो॑प॒सदो॒ द्वाद॑शा॒हीन॑स्य य॒ज्ञस्य॑ सवीर्य॒त्वाय॑+अथो॒ सलो॑म क्रियते ।  

#### टीका
2तिस्र एवेत्यादि ।। तस्मात्तिस्र एव साह्नस्योपसदो द्वादशाहीनस्येति पूर्वमेवावोचामेति भावः । यज्ञस्येत्यादि । एवं क्रियमाणे यज्ञस्य साह्नस्य शक्यभारभरणात् सवीर्यत्वाय भवति । अथो अपि च अहीनस्य यज्ञस्य सलोम अनुरूपमेव क्रियते । उक्तं व्रतविशेषनिबन्धनं अवान्तरदीक्षायास्संज्ञाद्वयं आराग्रा परोवरीयसीति ।।


### संयुक्तमन्त्रः
व॒थ्सस्यैक॒स्स्तनो॑ भा॒गी हि सोऽथैक॒ꣵ॒ स्तन॑व्ँव्र॒तमुपै॒त्यथ॒ द्वावथ॒ त्रीनथ॑ च॒तुर॑ ए॒तद्वै [25]  
ख्षु॒रप॑वि॒ नाम॑ व्र॒तय्ँयेन॒ प्र जा॒तान्भ्रातृ॑व्यान्नु॒दते॒ प्रति॑ जनि॒ष्यमा॑णा॒नथो॒ कनी॑यसै॒व भूय॒ उपै॑ति च॒तुरोऽग्रे॒ स्तना᳚न्व्र॒तमुपै॒त्यथ॒ त्रीनथ॒ द्वावथैक॑मे॒तद्वै सु॑जघ॒नन्नाम॑ व्र॒तन्त॑प॒स्यꣳ॑ सुव॒र्ग्य॑मथो॒ प्रैव जा॑यते प्र॒जया॑ प॒शुभि॑र्...

### मन्त्रः
व॒थ्सस्यैक॒स् स्तनो॑ भा॒गी हि सोऽथैक॒ꣵ॒ स्तन॑व्ँ व्र॒तमुपै॒त्य् , अथ॒ द्वाव् अथ॒ त्रीन् अथ॑ च॒तुर॑ ,  
ए॒तद् वै ख्षु॒रप॑वि॒ नाम॑ व्र॒तँय् [25],  
येन॒ प्र जा॒तान् भ्रातृ॑व्यान्नु॒दते॒ प्रति॑ जनि॒ष्यमा॑णा॒न् , अथो॒ कनी॑यसै॒व भूय॒ उपै॑ति ।   

च॒तुरोऽग्रे॒ स्तना᳚न् व्र॒तमुपै॒त्य् अथ॒ त्रीनथ॒ द्वावथैक॑म् ,  
ए॒तद् वै सु॑जघ॒नन्नाम॑ व्र॒तन् त॑प॒स्यꣳ॑ सुव॒र्ग्य॑मथो॒ प्रैव जा॑यते प्र॒जया॑ प॒शुभिः॑ ।  

#### टीका
3इदानीं तु तयोर्व्रतयोः स्वरूपं संज्ञां च प्रदर्शयितुमाह- वत्सस्येत्यादि ।। वत्सस्य एकस्तनस्स्वभूतः कुतः भागी हि सः सोपि भागी, न केवलं गोस्वामी यजमान एव । तस्मादेकं स्तनं तस्मै दत्वा अथान्यतरेष्वितरेष्वेव एकस्तनं व्रतमुपैति । अथ द्वावित्यादि । पूर्ववत् 'चतुरश्शसि' इत्यन्तोदात्तत्वम् । एतद्वा इत्यादि । क्षुरवत्पुनातीति क्षुरपविः, 'अच हः' इतीप्रत्ययः, उपमानपर्वूपदप्रकृतिस्वरत्वम् । संज्ञा चेयं, क्षुरग्रहणेन चैहिकफलहेतुत्वमस्य प्रतिपाद्यते । यथोक्तं - 'यः कामयेतास्मिन्मे लोहऽर्धुकं स्यात्' इति । तदेवाह - येन प्रजातानित्यादि । अन्य अहुः - पविशब्देन मुखमुच्यते । क्षुरस्य पविरिव पविर्यस्येति 'सप्तम्युपमानपर्वूपदस्य' इति बहुव्रीहिः । क्षुरधारा नामैतद्व्रतं अकार्त्स्न्येन सद्यश्शातकमिति । तदेवाह - येनेति । येन जातान् भ्रातृव्यान् प्रणुदते प्रतिनिवर्तयति तदिदं क्षुरपविनाम व्रतमिति । यद्वा - येन कारणेन जातान् प्रणुदते जनिष्यमाणांश्च प्रणुदते तेनेदं क्षुरपवीत्याचक्षते इति । अथो अपिच कनीयसा भूय उपैति अल्पतरेण बहुतरं प्राप्नोति, लोके ह्यल्पीयसा महीयः प्राप्नोति बीजेनेव पादपम् । 'युवाल्पयोः कनन्यतरस्यां' इति कनादेशः । एवमिदमपीति । सुजघनं नामैतत् व्रतं तपस्यं सुवर्ग्यं च तपस्स्वर्गयोर्निमित्तम् । 'गोद्व्यचः' इति यत् । यद्वा - तपसे स्वर्गाय च हितम् । गवादित्वाद्यत् । सुजघनमिति संज्ञानिर्वचनं तु - शोभनोस्य जघनश्चरमो भागः महाफलत्वादिति । 'नञ्सुभ्याम्' इत्युत्तरपदान्तोदात्तत्वम् । अथो अपिच प्रजया पशुभिश्च प्रजायते अनेन यजमानः, सुजघनत्वेन प्रजननहेतुत्वात् ।।


### संयुक्तमन्त्रः
यवा॒गू रा॑ज॒न्य॑स्य व्र॒तङ्क्रू॒रेव॒ वै य॑वा॒गूᳵ क्रू॒र इ॑व [26]  
रा॒ज॒न्यो॑ वज्र॑स्य रू॒पꣳ समृ॑द्ध्या

### मन्त्रः
यवा॒गू रा॑ज॒न्य॑स्य व्र॒तङ्
क्रू॒रेव॒ वै य॑वा॒गूᳵ क्रू॒र इ॑व रा॒ज॒न्यो॑ वज्र॑स्य रू॒पꣳ ,  
समृ॑द्ध्यै।  [26]    

#### टीका
4यवागूरिति ।। राजन्यस्य । 'राजश्वशुराद्यत्' राज्ञोपत्ये जातिग्रहणमिति । क्रूरेवेति । भोक्तुः पीडाकरत्वात् । राजन्योपि क्रूरः पीडारुचित्वात् । वज्रस्येदं रूपं यत्क्रूरत्वं नाम, तस्मात्समृद्ध्यै भवति स्वयं क्रूरस्य क्रूरेण योगः । 'तादौ च' इति गतेः प्रकृतिस्वरत्वम् ।।


### संयुक्तमन्त्रः
आ॒मिख्षा॒ वैश्य॑स्य पाकय॒ज्ञस्य॑ रू॒पम्पुष्ट्यै॒

### मन्त्रः
आ॒मिख्षा॒ वैश्य॑स्य पाकय॒ज्ञस्य॑ रू॒पम् पुष्ट्यै᳚ ।

#### टीका
5आमिक्षेति ।। यत्संवर्तते साऽऽमिक्षेति । विशोपत्यं वैश्यः, गर्गादित्याद्यञ् । पाकयज्ञस्येदं रूपं, तस्य तथाविधद्रव्यसाध्यत्वात् । पक्वेन अन्नादिना यज्ञः पाकयज्ञः, कृदुत्तरपदप्रकृतिस्वरत्वम् । तस्मात्पुष्ट्यै भवति ।।


### संयुक्तमन्त्रः
पयो᳚ ब्राह्म॒णस्य॒ तेजो॒ वै ब्रा᳚ह्म॒णस्तेज॒ᳶ पय॒स्तेज॑सै॒व तेज॒ᳶ पय॑ आ॒त्मन्ध॒त्तेऽथो॒ पय॑सा॒ वै गर्भा॑ वर्धन्ते॒ गर्भ॑ इव॒ खलु॒ वा ए॒ष यद्दी᳚ख्षि॒तो यद॑स्य॒ पयो᳚ व्र॒तम्भव॑त्या॒त्मान॑मे॒व तद्व॑र्धयति॒

### मन्त्रः
पयो᳚ ब्राह्म॒णस्य॒ तेजो॒ वै ब्रा᳚ह्म॒णस् , तेज॒ᳶ पय॒स् , तेज॑सै॒व तेज॒ᳶ पय॑ आ॒त्मन् ध॑त्ते ।  
अथो॒ पय॑सा॒ वै गर्भा॑ वर्धन्ते । गर्भ॑ इव॒ खलु॒ वा ए॒ष यद् दी᳚ख्षि॒तो यद॑स्य॒ पयो᳚ व्र॒तम् भव॑त्या॒त्मान॑मे॒व तद्व॑र्धयति ।

#### टीका
6पयो ब्राह्मणस्येति ।। तेजस्वी ब्राह्मणः, तेजः पयः, तस्मादात्मीयेन तेजसा सह तेजनं पय आत्मन् धत्ते । पूर्ववत् ङेर्लुक्, नलोपाभावश्च । अथो अपि च । पयसा वा इत्यादि । गतम् ।।

### संयुक्तमन्त्रः
त्रिव्र॑तो॒ वै मनु॑रासी॒द्द्विव्र॑ता॒ असु॑रा॒ एक॑व्रताः [27]  
दे॒वाᳶ प्रा॒तर्म॒ध्यन्दि॑ने सा॒यन्तन्मनो᳚र्व्र॒तमा॑सीत्पाकय॒ज्ञस्य॑ रू॒पम्पुष्ट्यै᳚ प्रा॒तश्च॑ सा॒यञ्चासु॑राणान्निर्म॒ध्यङ्ख्षु॒धो रू॒पन्तत॒स्ते परा॑भवन्म॒ध्यन्दि॑ने मध्यरा॒त्रे दे॒वाना॒न्तत॒स्ते॑ऽभवन्थ्सुव॒र्गल्ँलो॒कमा॑य॒न्यद॑स्य म॒ध्यन्दि॑ने मध्यरा॒त्रे व्र॒तम्भव॑ति मध्य॒तो वा अन्ने॑न भुञ्जते मध्य॒त ए॒व तदूर्ज॑न्धत्ते॒ भ्रातृ॑व्याभिभूत्यै॒ भव॑त्या॒त्मना᳚ [28]  
परा᳚ऽस्य॒ भ्रातृ॑व्यो भवति॒

### मन्त्रः
त्रिव्र॑तो॒ वै मनु॑रासी॒द् द्विव्र॑ता॒ असु॑रा॒ एक॑व्रताः दे॒वाः  ।[27]   

प्रा॒तर्म॒ध्यन्दि॑ने सा॒यन् तन्मनो᳚र् व्र॒तमा॑सीत् पाकय॒ज्ञस्य॑ रू॒पम् , पुष्ट्यै᳚ ।  
प्रा॒तश्च॑ सा॒यञ्चासु॑राणान् निर्म॒ध्यङ् ख्षु॒धो रू॒पन् , तत॒स् ते परा॑भवन्न् ।  
म॒ध्यन्दि॑ने मध्यरा॒त्रे दे॒वाना॒न् तत॒स् ते॑ ऽभवन्थ् , सुव॒र्गल्ँ लो॒कमा॑य॒न् ।  
यद॑स्य म॒ध्यन्दि॑ने मध्यरा॒त्रे व्र॒तम्भव॑ति , मध्य॒तो वा अन्ने॑न भुञ्जते , मध्य॒त ए॒व तदूर्ज॑न् धत्ते॒ , भ्रातृ॑व्याभिभूत्यै ।  
भव॑त्या॒त्मना᳚ ।[28]  परा᳚ऽस्य॒ भ्रातृ॑व्यो भवति ।

#### टीका
7त्रिव्रत इति ।। त्रिषु लोकेषु व्रतं भोजनमस्येति त्रिव्रतः, द्वयोः द्विव्रतः, एकस्मिन् एकव्रतः । व्रतसमानाधिकरणा वा बहुव्रीहयः । तत्र मनोः कालत्रयमाह - प्रातरित्यादि । तन्मनोः प्रातर्मध्यन्दिने सायं च यस्मादासीत् तस्मात्त्रिव्रतो मनुरासीदिति । द्वितीयपक्षे व्रतस्य त्रैविध्याय कालभेदप्रदर्शनम् । मध्ये भवः कालो मध्यन्दिनं, प्रातरादिना साहचर्यादह्न इति गम्यते । 'मध्यो मध्यन्दिनं चास्मात्' । पाकयज्ञस्येदं रूपं, तस्य तेषु त्रिषु लोकेषु कालेषु विधानात् । तस्मात्ते पुष्ट्यै भवन्ति । प्रातश्च सायं चेति । प्रातस्सायं चासुराणां भोजनमासीत्, तस्माद्द्विव्रता इति । निर्मध्यं मध्यशून्यम् । निरुदकादिरुत्तरपदान्तोदात्तः । क्षुध एतद्रूपं, यत्र क्षुत्तीव्रा भवति तत्र भोजनस्य लुप्तत्वात् । ततस्ते असुराः पराभवम् नष्टाः । मध्यन्दिने इति । मध्यन्दिने व्रतं भोजनमेकं मध्यरात्रे चैषामेकमिति एकव्रताः । ततस्ते अभवन् भूतिमन्तस्स्वर्गं च गताः । यदस्येत्यादि । यद्यस्मादस्य मध्यन्दिने मध्यरात्रे व्रतं भवति तस्मान्मध्यतो मध्यमे वयसि अन्नेन सह मांसादि प्रभूतं भुञ्जते मध्यमे एव स्थाने ऊर्जमन्नं धत्ते स्थापयति । 'आद्यादिभ्यस्तसिः' । तस्माद्भ्रातृव्याभिभूत्यै भवति । दासीभारादिः । भवत्यात्मनेत्यादि । गतम् ।।


### संयुक्तमन्त्रः
गर्भो॒ वा ए॒ष यद्दी᳚ख्षि॒तो योनि॑र्दीख्षितविमि॒तय्ँयद्दी᳚ख्षि॒तो दी᳚ख्षितविमि॒तात्प्र॒वसे॒द्यथा॒ योने॒र्गर्भ॒स्स्कन्द॑ति ता॒दृगे॒व तन्न प्र॑वस्त॒व्य॑मा॒त्मनो॑ गोपी॒थायै॒ष वै व्या॒घ्रᳵ कु॑लगो॒पो यद॒ग्निस्तस्मा॒द्यद्दी᳚ख्षि॒तᳶ प्र॒वसे॒थ्स ए॑नमीश्व॒रो॑ऽनू॒त्थाय॒ हन्तो॒र्न प्र॑वस्त॒व्य॑मा॒त्मनो॒ गुप्त्यै॑

### मन्त्रः
गर्भो॒ वा ए॒ष यद् दी᳚ख्षि॒तो योनि॑र् दीख्षितविमि॒तय्ँ यद् दी᳚ख्षि॒तो दी᳚ख्षितविमि॒तात् प्र॒वसे॒द् ,  
यथा॒ योने॒र् गर्भ॒स् स्कन्द॑ति ता॒दृग् ए॒व तन् न प्र॑वस्त॒व्य॑म् , आ॒त्मनो॑ गोपी॒थाय॑ ।  
ए॒ष वै व्या॒घ्रᳵ कु॑लगो॒पो यद् अ॒ग्निस् तस्मा॒द् यद् दी᳚ख्षि॒तᳶ प्र॒वसे॒थ् ,  
स ए॑नमीश्व॒रो॑ ऽनू॒त्थाय॒ हन्तो॒र् न प्र॑वस्त॒व्य॑म् आ॒त्मनो॒ गुप्त्यै᳚ ।

#### टीका
8गर्भ इत्यादि ।। गर्भस्थानीयो दीक्षितः योनिस्थानीयं दीक्षितविमितम् । दीक्षितस्य विमितं यत्र यत्र दीक्षितो विमीयते विशेषेण प्रक्षिप्यते योनाविव गर्भः । डु मिञ् प्रक्षेपणे । शालायां च दीक्षितो विमीयते तस्मात्तत्स्थानाद्यदि प्रवसेत् योनेर्गर्भस्रावसमं तत्स्यात् तस्मान्न प्रवस्तव्यमात्मनो गोपीथाय अविनाशाय स्थापनार्थम् । एष वा इति । अग्निः व्याघ्रस्थानीयः कुलस्य च गोप्ता भवति । तस्मादप्रमत्तेनोपचरितव्यं, दुराराधत्वादुपकारित्वाच्च । तस्मादीदृशमेनमुत्सृज्य यदि प्रवसेत् एन मनूत्थाय स्वयमपि स्वस्थानादुच्चलितो भूत्वा हन्तोः हन्तुमीश्वरः प्रभुः । तस्मान्न प्रवस्तव्यमात्मनो गुप्त्यै स यथात्मानं गोपायेत् । 'ईश्वरे तोसुन्कसुनौ' इति तोसुन्प्रत्ययः ।।


### संयुक्तमन्त्रः
दख्षिण॒तश्श॑य ए॒तद्वै यज॑मानस्या॒यत॑न॒ꣵ॒ स्व ए॒वायत॑ने शये॒

### मन्त्रः
द॒ख्षि॒ण॒तश् श॑ये ।  
ए॒तद् वै यज॑मानस्या॒यत॑न॒ꣵ॒ , स्व ए॒वायत॑ने शये ।

#### व्याख्या
9दक्षिणतश्शय इति विधिः ।। आहवनीयस्य दक्षिणतश्शयीत यजमानः । 'लोपस्त आत्मनेपदेषु' इति तलोपः । एतत् यजमानस्यायतनं, तस्मात्स्व एवायतने शये शयनं कृतं भवति ।।

### संयुक्तमन्त्रः
ऽग्निम॑भ्या॒वृत्य॑ शये दे॒वता॑ ए॒व य॒ज्ञम॑भ्या॒वृत्य॑ शये ॥ [29]  

### मन्त्रः
अग्निम॑भ्या॒वृत्य॑ शये ।
दे॒वता॑ ए॒व य॒ज्ञम् अ॑भ्या॒वृत्य॑ शये ॥ [29]  

#### टीका
10अग्निमित्यादिविधिः ।। अग्निमभ्यावृत्याभिमुख्येनावृत्य शयीत अग्न्यभिमुख इत्यर्थः । देवताश्च यज्ञं चाभ्यावृत्य शयनं कृतं भवति । न ते ष्टष्ठतः कृता भवन्ति ।।

इति षष्ठे द्वितीये पञ्चमोनुवाकः ॥  

## अनुवाकः ६ यागार्थं काम्या भूमयः  
सोमऋषिः

### संयुक्तमन्त्रः
पु॒रोह॑विषि देव॒यज॑ने याजये॒द्यङ्का॒मये॒तोपै॑न॒मुत्त॑रो य॒ज्ञो न॑मेद॒भि सु॑व॒र्गल्ँलो॒कञ्ज॑ये॒दित्ये॒तद्वै पु॒रोह॑विर्देव॒यज॑न॒य्ँयस्य॒ होता᳚ प्रातरनुवा॒कम॑नुब्रु॒वन्न॒ग्निम॒प आ॑दि॒त्यम॒भि वि॒पश्य॒त्युपै॑न॒मुत्त॑रो य॒ज्ञो न॑मत्य॒भि सु॑व॒र्गल्ँलो॒कञ्ज॑यत्य्...

### मन्त्रः
पु॒रोह॑विषि देव॒यज॑ने याजये॒द् यङ् का॒मये॑त ।  

उपै॑न॒मुत्त॑रो य॒ज्ञो न॑मेद् अ॒भि सु॑व॒र्गल्ँ लो॒कञ् ज॑ये॒दिति॑ ।  

ए॒तद् वै पु॒रोह॑विर् देव॒यज॑न॒य्ँ यस्य॒ होता᳚ प्रातरनुवा॒कम॑नुब्रु॒वन्न् अ॒ग्निम् अ॒प आ॑दि॒त्यम॒भि वि॒पश्य॑ति ।  

उपै॑न॒मुत्त॑रो य॒ज्ञो न॑मत्य॒भि सु॑व॒र्गल्ँ लो॒कञ् ज॑यति ।  

#### टीका
1पुरोहविषीत्यादयः काम्याः । तत्र पुरोहविरादयश्शब्दाः वक्ष्यमाणानां नामानि । उत्तरो यज्ञः उत्तरः क्रतुः उक्थ्यादिः । अथ पुरोहविषो लक्ष्णामाह - एतदित्यादि । यस्य हविर्धाने आसीनः प्रातरनुवाकमनुब्रुवन् अग्निमाहवनीयं अपश्चादित्यं च एतत्त्रयमाभिमुख्येन पश्यति । एतत्पुरोहविः देवयजनम् । हूयतेऽस्मिन्निदं अस्मै इति च हवींष्यग्न्यादयः पुरस्ताद्यस्मिन्निति ।।

### संयुक्तमन्त्रः
आ॒प्ते दे॑व॒यज॑ने याजये॒द्भ्रातृ॑व्यवन्त॒म्पन्था᳚व्ँवाधिस्प॒र्शये॑त्क॒र्तव्ँवा॒ याव॒न्नान॑से॒ यात॒वै [30]  
न रथा॑यै॒तद्वा आ॒प्तन्दे॑व॒यज॑नमा॒प्नोत्ये॒व भ्रातृ॑व्य॒न्नैन॒म्भ्रातृ॑व्य आप्नो॒त्य्...

### मन्त्रः
आ॒प्ते दे॑व॒यज॑ने याजये॒द् भ्रातृ॑व्यवन्तम् ।  
पन्था᳚व्ँ वाधिस्प॒र्शये॑त् क॒र्तव्ँ वा ।
या॒व॒न्नान॑से॒ यात॒वै न रथा॑य [30] ।
ए॒तद्वा आ॒प्तन् दे॑व॒यज॑नम् ।
आ॒प्नोत्ये॒व भ्रातृ॑व्य॒न् नैन॒म् भ्रातृ॑व्य आप्नोति ।

#### टीका
2आप्ते देवयजने याजयेद्भातृव्यवन्तं भ्रातृव्यैराप्तमित्यर्थः । तत्स्वरूपमाह - पन्थामित्यादि । पन्थां मार्गं वा अधिस्पर्शयेत् अधिष्ठायाभिभूय स्पर्शयेत् कर्तं वा गर्तं वाऽधिस्पर्शयेत् तावति समीपे तत्कुर्यात् यावदनसे रथाय वा यातुं न पर्याप्तम् । पर्याप्तौ चतुर्थी । तुमर्थे तवैप्रत्ययः । यद्वा - यावदन्तरे सति अनसे वा रथाय वा न यातवै यातुं ताभ्यां न शक्यते । तृतीयार्थे चतुर्थी, तादर्थ्ये वा, ' कृत्यार्थे तवैकेन्' इति तवैप्रत्ययः, 'अन्तश्च तवै युगपत्' इत्याद्यन्तयोर्युगपदुदात्तत्वम्, 'नलोकाव्यय' इति षष्ठीप्रतिषेधः । व्यत्ययेन वा षष्ठ्यर्थे चतुर्थी । द्वितीयायामपि व्यत्ययेन पथ आकारः, नकारलोपो वा । एतदिति । आप्नोतीत्याप्तं पन्थानं कर्तं वाऽऽप्नोतीति कृत्वा तत्सामर्थ्याद्यजमानोपि भ्रातृव्यमाप्नोति स्वीकरोति, भ्रातृव्यश्चैनं नाप्नोति । न हि पन्थां गर्तं वा देवयजनसमीपे, अपि तु तयोः समीपे देवयजनमिति अनेनैव तयोराप्तिरिति कृत्वा ।।


### संयुक्तमन्त्रः
एको᳚न्नते देव॒यज॑ने याजयेत्प॒शुका॑म॒मेको᳚न्नता॒द्वै दे॑व॒यज॑ना॒दङ्गि॑रसᳶ प॒शून॑सृजन्तान्त॒रा स॑दोहविर्धा॒ने उ॑न्न॒तꣵ स्या॑दे॒तद्वा एको᳚न्नतन्देव॒यज॑नम्पशु॒माने॒व भ॑वति॒

### मन्त्रः
एको᳚न्नते देव॒यज॑ने याजयेत् प॒शुका॑मम् ।  
एको᳚न्नता॒द् वै दे॑व॒यज॑ना॒दङ्गि॑रसᳶ प॒शून् अ॑सृजन्त ।  
अ॒न्त॒रा स॑दोहविर्धा॒ने उ॑न्न॒तꣵ स्या᳚त् ।  
ए॒तद्वा एको᳚न्नतन् देव॒यज॑नम् ।
प॒शु॒माने॒व भ॑वति ।

#### टीका
3एकोन्नत इति ।। पशूनामेकोन्नतत्वात् सादृश्याच्च पशुसाधनम् । एक उन्नतोऽवयवो यस्येति एकोन्नते । 'शीलिकामि' इति कमेर्णः । तल्लक्षणमाह-अन्तरेति । सदोहविर्धानयोर्मध्यमुच्छ्रितं स्यात् । 'अन्तराऽन्तरेण' इति द्वितीया ।।


### संयुक्तमन्त्रः
त्र्यु॑न्नते देव॒यज॑ने याजयेथ्सुव॒र्गका॑म॒न्त्र्यु॑न्नता॒द्वै दे॑व॒यज॑ना॒दङ्गि॑रसस्सुव॒र्गल्ँलो॒कमा॑यन्नन्त॒राह॑व॒नीय॑ञ्च हवि॒र्धान॑ञ्च [31]  
उ॒न्न॒तꣵ स्या॑दन्त॒रा ह॑वि॒र्धान॑ञ्च॒ सद॑श्चान्त॒रा सद॑श्च॒ गार्ह॑पत्यञ्चै॒तद्वै त्र्यु॑न्नतन्देव॒यज॑नꣳ सुव॒र्गमे॒व लो॒कमे॑ति॒ प्रति॑ष्ठिते देव॒यज॑ने याजयेत्प्रति॒ष्ठाका॑ममे॒तद्वै प्रति॑ष्ठितन्देव॒यज॑न॒य्ँयथ्स॒र्वत॑स्स॒मम्प्रत्ये॒व ति॑ष्ठति॒

### मन्त्रः
त्र्यु॑न्नते देव॒यज॑ने याजयेथ् सुव॒र्गका॑मम् ।  
त्र्यु॑न्नता॒द् वै दे॑व॒यज॑ना॒दङ्गि॑रसस् सुव॒र्गल्ँ लो॒कमा॑यन् ।  
अ॒न्त॒राऽऽह॑व॒नीय॑ञ् च हवि॒र्धान॑ञ् च + उ॒न्न॒तꣵ स्या॑द् ,  
अन्त॒रा ह॑वि॒र्धान॑ञ् च॒ , सद॑श्चान्त॒रा सद॑श्च॒ गार्ह॑पत्यञ् च ।  
ए॒तद् वै त्र्यु॑न्नतन् देव॒यज॑नꣳ सुव॒र्गमे॒व लो॒कमे॑ति ।  
प्रति॑ष्ठिते देव॒यज॑ने याजयेत् प्रति॒ष्ठाका॑मम् ।  
ए॒तद्वै प्रति॑ष्ठितन् देव॒यज॑न॒य्ँ यथ् स॒र्वत॑स् स॒मम्प्रत्ये॒व ति॑ष्ठति ।

#### टीका
4त्र्युन्नते इति ।। त्रीणि स्थानान्युन्नतानि अस्मिन्निति । अनेकोन्नतसाम्यात्स्वर्गसाम्यमिति स्वर्गसाधनम् । लक्षागमाह - अन्तरेति । आहवनीयहविर्धानयोः हविर्धानसदसोः सदोगार्हपत्ययोश्च मध्यमुन्नतं स्यात् । पूर्ववद्द्वितीया । सर्वतः प्रतिष्ठित इति । यत्सर्वतस्समं प्रतिष्ठितं, विषमस्याप्रतिष्ठितत्वात् । प्रतिष्ठितसंबन्धी यजमानोपि प्रतितिष्ठति ।।


### संयुक्तमन्त्रः
यत्रा॒न्याअ॑न्या॒ ओष॑धयो॒ व्यति॑षक्ता॒स्स्युस्तद्या॑जयेत्प॒शुका॑ममे॒तद्वै प॑शू॒नाꣳ रू॒पꣳ रू॒पेणै॒वास्मै॑ प॒शून् [32]  
अव॑ रुन्द्धे पशु॒माने॒व भ॑वति॒

### मन्त्रः
यत्रा॒न्याअ॑न्या॒ ओष॑धयो॒ व्यति॑षक्ता॒स्स्युस्तद्या॑जयेत्प॒शुका॑मम् ।  
ए॒तद्वै प॑शू॒नाꣳ रू॒पम् ।  
रू॒पेणै॒वास्मै॑ प॒शून् अव॑ रुन्धे ।[32] प॒शु॒मान् ए॒व भ॑वति ।  

#### टीका
5यत्रेति ।। लक्षणमात्रमत्रोच्यते न संज्ञा । अन्याअन्या इति । 'कर्मव्यतिहारे सर्वनाम्नो द्वे भवतस्समासवच्च बहुलम्' इति समासवद्भावः । तद्याजयेत् तत्र याजयेत् । एतद्वै पशूनां रूपं पशूनां वृद्धिहेतुत्वात् ।।


### संयुक्तमन्त्रः
निर्ऋ॑तिगृहीते देव॒यज॑ने याजये॒द्यङ्का॒मये॑त॒ निर्ऋ॑त्यास्य य॒ज्ञङ्ग्रा॑हयेय॒मित्ये॒तद्वै निर्ऋ॑तिगृहीतन्देव॒यज॑न॒य्ँयथ्स॒दृश्यै॑ स॒त्या॑ ऋ॒ख्षन्निर्ऋ॑त्यै॒वास्य॑ य॒ज्ञङ्ग्रा॑हयति॒

### मन्त्रः
निर्ऋ॑तिगृहीते देव॒यज॑ने याजये॒द्यङ्का॒मये॑त ।  
निर्ऋ॑त्याऽस्य य॒ज्ञङ् ग्रा॑हयेय॒मिति॑ ।  
ए॒तद् वै निर्ऋ॑तिगृहीतन् देव॒यज॑नँ॒य् , यथ् स॒दृश्यै॑ स॒त्या॑ ऋ॒ख्षम् ।  
निर्ऋ॑त्यै॒वास्य॑ य॒ज्ञङ् ग्रा॑हयति ।

#### टीका
6निर्ऋतिगृहीते इति ।। यं यजमानं कामयेताध्वर्युः अस्य यज्ञं निर्ऋत्या ग्राहयेयमिति । 'तृतीया कर्मणि' इति पूर्वपदप्रकृतिस्वरत्वम् । निर्ऋतिः बहुव्रीहिः । सदृश्यै सत्या ऋक्षमिति । यत्सदृश्यास्सत्याः पृथिव्याः ऋक्षं तृणादिशून्यं इरिणं वा पृथिवीत्वे अवशिष्टे वैलक्षण्यहेतावसत्येव यत्स्वयमेव ऋक्षमित्यर्थः । सत्या इति । 'शतुरनुमः' इति नद्या उदात्तत्वम्, 'उदात्तस्वरितयोर्यणः' इति विभक्तिः स्वर्यते ।।


### संयुक्तमन्त्रः
व्यावृ॑त्ते देव॒यज॑ने याजयेद्व्या॒वृत्का॑म॒य्ँयम्पात्रे॑ वा॒ तल्पे॑ वा॒ मीमाꣳ॑सेरन्प्रा॒चीन॑माहव॒नीया᳚त्प्रव॒णꣵ स्या᳚त्प्रती॒चीन॒ङ्गार्ह॑पत्यादे॒तद्वै व्यावृ॑त्तन्देव॒यज॑न॒व्ँवि पा॒प्मना॒ भ्रातृ॑व्ये॒णा व॑र्तते॒ नैन॒म्पात्रे॒ न तल्पे॑ मीमाꣳसन्ते

### मन्त्रः
व्यावृ॑त्ते देव॒यज॑ने याजयेद्व्या॒वृत्का॑म॒य्ँयम्पात्रे॑ वा॒ तल्पे॑ वा॒ मीमाꣳ॑सेरन् ।  
प्रा॒चीन॑माहव॒नीया᳚त् प्रव॒णꣵ स्या᳚त् प्रती॒चीन॒ङ् गार्ह॑पत्याद् ए॒तद्वै व्यावृ॑त्तन् देव॒यज॑नम् ।  
वि पा॒प्मना॒ भ्रातृ॑व्ये॒णाऽऽ व॑र्तते॒ नैन॒म्पात्रे॒ न तल्पे॑ मीमाꣳसन्ते ।  

#### टीका
7व्यावृत्ते इति ।। व्यावृत्कामं पाप्मनः पृथग्भावं कामयमानं यं पात्रे वा भोजने वा तल्पे वा शयने वा मीमांसेरन् । 'मान् बध' इत्यादिना सन् । वर्जयेयुरिति यावत् स्वेन सह भोजनं शयनं न कुर्युरिति । केचिदाहुः - पात्रे श्राद्धे तल्पे विवाहे यं मीमांसेरन्निति । तस्य लक्षणं - प्राचीनमिति । आहवनीयात्प्राचीनं प्राक्प्रदेशः गार्हपत्यात्प्रतीचीनं प्रत्यग्देशः प्रवणं निम्नस्थानं मध्ये उन्नतो व्यावृत्तिः पृथिव्या भवतीति । तत्साधर्म्याद्यजमानोपि पाप्यना भ्रातृव्येण च भ्रातृव्यभूतेनापि पाप्मना व्यावर्तते पृथग्भूतो भवतीति ततः परं नैनं पात्रे तल्पे वा मीमांसन्ते । 'विभाषाञ्चेरदिक्स्त्रियाम्' इति खः, 'प्रनिरन्त' इत्यादिना वनो नकारस्य णत्वम् ।।

### संयुक्तमन्त्रः
का॒र्ये॑ देव॒यज॑ने याजये॒द्भूति॑कामङ्का॒र्यो॑ वै पुरु॑षो॒ भव॑त्ये॒व ॥ [33]  

### मन्त्रः
का॒र्ये॑ देव॒यज॑ने याजये॒द् भूति॑कामम् ।  
का॒र्यो॑ वै पुरु॑षो॒ , भव॑त्ये॒व ॥ [33]  

#### टीका
8कार्य इति ।। पुरीषेणोच्चारभावमासादनीयः । पुरुषोपि हि कार्यः संस्कार्यः । संस्कारैरुच्चीकार्यो वा । तस्माद्भवत्येव भूतिमान् संपद्यत एवेति ।।

इति षष्ठे द्वितीये षष्ठोनुवाकः ॥  

## अनुवाकः ७  उत्तरवेदिनिर्माणम्  

सोमऋषिः

### संयुक्तमन्त्रः
तेभ्य॑ उत्तरवे॒दिस्सि॒ꣳ॒ही रू॒पङ्कृ॒त्वोभया॑नन्त॒राप॒क्रम्या॑तिष्ठ॒त्ते दे॒वा अ॑मन्यन्त यत॒रान्वा इ॒यमु॑पाव॒र्थ्स्यति॒ त इ॒दम्भ॑विष्य॒न्तीति॒ तामुपा॑मन्त्रयन्त॒ साब्र॑वी॒द्वर॑व्ँवृणै॒ सर्वा॒न्मया॒ कामा॒न्व्य॑श्ञवथ॒ पूर्वान्तु मा॒ऽग्नेराहु॑तिरश्ञवता॒ इति॒ तस्मा॑दुत्तरवे॒दिम्पूर्वा॑म॒ग्नेर्व्याघा॑रयन्ति॒ वारे॑वृत॒ꣵ॒ ह्य॑स्यै॒

### मन्त्रः
तेभ्य॑ उत्तरवे॒दिस् सि॒ꣳ॒ही रू॒पङ्कृ॒त्वोभया॑नन्त॒राप॒क्रम्या॑तिष्ठत् ।  

#### टीका
1उत्तरवेद्या व्याघारणं विधास्यन् आह - तेभ्य इत्यादि ।। देवासुरास्संयत्ता अधिकृताः, ते उभये अपि सर्वनाम्ना अपेक्ष्यन्ते । उत्तरवेदिस्सिंहीः तदीयं च रूपं कृत्वा तेभ्यो देवासुरेभ्योपक्रम्य उभयानन्तरा उभयेषां मध्ये उभयपक्षपरित्यागेन अतिष्ठत्, सिंहीरिति । हल्ङ्यादिलोपाभावश्छान्दसः ।

### मन्त्रः
ते दे॒वा अ॑मन्यन्त  -  
यत॒रान्वा इ॒यमु॑पाव॒र्थ्स्यति॒ त इ॒दम् भ॑विष्य॒न्तीति॑ ।  
तामुपा॑मन्त्रयन्त ।  

#### टीका
ते देवा इत्यादि । व्याख्यातप्रायम् । यतरानिति । 'किंयत्तदः' इति इतरच् । तामिति । उपामन्त्रयन्त तामुत्तरवेदिमुपच्छन्दितवन्तो देवाः ।


### मन्त्रः
साऽब्र॑वी॒द् , वर॑व्ँ वृणै॒ सर्वा॒न् मया॒ कामा॒न्व्य॑श्ञवथ॒ पूर्वान् तु मा॒ऽग्नेराहु॑तिरश्ञवता॒ इति॑ ।  

#### टीका
साऽब्रवीदिति । सर्वान्कामान् हविर्विषयान् मया सह मया हेतुभूतया व्यश्नवथ व्यश्नुवीतं तदर्थमिदं ममास्तु अग्नेः पूर्वां तु माऽऽहुतिं व्यश्नवतै व्यश्नुवीत आप्नोत्विति वरं वृणै इति साऽब्रवीत् ।

### मन्त्रः
तस्मा॑दुत्तरवे॒दिम् पूर्वा॑म॒ग्नेर् व्याघा॑रयन्ति॒ वारे॑वृत॒ꣵ॒ ह्य॑स्यै ।  

#### टीका
तस्मादग्नेः पूर्वमेव उत्तरवेदिं व्याघारयन्ति दक्षिणांसप्रभृति विविधमाघारयन्ति । वारेवृतं ह्येतत् अस्यै अस्या यद्व्याघारणादि । अश्नोतेर्लेटि 'लेटोऽडाटौ' इत्यडागमः ।।

### संयुक्तमन्त्रः
शम्य॑या॒ परि॑ मिमीते [34]  
मात्रै॒वास्यै॒ साऽथो॑ यु॒क्तेनै॒व यु॒क्तमव॑ रुन्द्धे वि॒त्ताय॑नी मे॒ऽसीत्या॑ह

### मन्त्रः
शम्य॑या॒ परि॑ मिमीते ।[34]  
मात्रै॒वास्यै॒ सा ऽथो॑ यु॒क्तेनै॒व यु॒क्तमव॑ रुन्धे ।  
वि॒त्ताय॑नी मे॒ऽसीत्या॑ह ।

#### टीका
2शम्ययेति विधिः ।। परिमिमीते सर्वासु दिक्षु मिमीते । चात्वालत्वमुक्तमग्नेः पूर्वमेव, उत्तरवेद्या व्याघारणं कर्तव्यमेवेति तदर्थं तामेवोत्तरवेदिमुत्पादयित्वा प्रकृतिभूतं चात्वालमादायोत्पादनीयमिति आचार्याभिप्रायः । वित्तायन्यादयश्चात्वालमाने विनियुज्यन्ते । वित्तायन्यादिभिश्चात्वालस्था उत्तरवेदिरुच्यते, चात्वालभूमिर्वा । एवं मन्त्रब्राह्मणयोरविरोधः, उत्तरवेदिरेव प्रकृतिस्थानीयेति । मात्रैवेति । मात्रा प्रमाणमस्यास्सा शम्या मात्रैव शम्याप्रमाणत्वादस्याः । अथो अपिच युक्तेन योग्येनैव सूक्तं योग्यमवरुन्धे । युक्तकारिणो ह्यर्थं योग्यं लभन्ते ।।


### संयुक्तमन्त्रः
वि॒त्ता ह्ये॑ना॒नाव॑त्ति॒क्ताय॑नी मे॒ऽसीत्या॑ह ति॒क्तान्ह्ये॑ना॒नाव॒दव॑तान्मा नाथि॒तमित्या॑ह नाथि॒तान्ह्ये॑ना॒नाव॒दव॑तान्मा व्यथि॒तमित्या॑ह व्यथि॒तान्ह्ये॑ना॒नाव॑द्

### मन्त्रः
वि॒त्ता ह्ये॑ना॒नाव॑त् ।
ति॒क्ताय॑नी मे॒ऽसीत्या॑ह ।
ति॒क्तान्ह्ये॑ना॒नाव॑त्।  
अव॑तान्मा नाथि॒तमित्या॑ह ।
ना॒थि॒तान् ह्ये॑ना॒नाव॑त् ।  
अव॑तान्मा व्यथि॒तमित्या॑ह ।
व्य॒थि॒तान् ह्ये॑ना॒नाव॑त् ।

#### टीका
3अथ मानमन्त्रान्व्याचष्टे 'वित्तायनी' इत्यादीन् ।। वित्ता हीत्यादि । वित्तं लब्धं परेणापहृतं ईयते प्राप्यतेऽनयेति वित्तायनी । देवैश्चापहृतमात्मानमीयते तदिति वित्ता परेणापहृता एषा एनान् देवानावत् आगच्छत् । तस्माद्वित्तस्यात्मनः प्रापणी या त्वं ममापि वित्तस्याग्न्याख्यस्य प्रापणी भवेति मन्त्रार्थं इति भावः । अवतिर्गतिकर्मा । यथा - अव रक्षणगतितृप्तीत्यादि । विन्दतिरनुदात्तः । यद्वा - वित्तस्य धनस्य प्रापिता वित्तायनी, अभिमतप्रदानेन रक्षिकेतियावत् । तदाह - वित्ता लब्धा देवैः देवानावत् अरक्षदिति । तिक्तायनीति । तिक्तं तेजः तस्य प्रापणी तिक्तायनी । देवानतिक्तान् स्वापक्रमेण अतेजस्कान् तिक्तान् आवत् अरक्षत् तेजस्विनोकरोत् तेजसः प्रापिता तेषामासीत् । नाथितानिति । देवैर्निर्याचितानेनानावत् आगच्छत् अरक्षत् वा । मन्त्रे कर्तरि निष्ठा, ब्राह्मणे वा ऐश्वर्यकर्मा । इदमेवैश्वर्यं यद्याचारं रक्षन्तीति । व्यथितानिति । व्यथितात् देवानरक्षत् ।।


### संयुक्तमन्त्रः
वि॒देर॒ग्निर्नभो॒ नाम॑ [35]  
अग्ने॑ अङ्गिर॒ इति॒ त्रिर्ह॑रति॒ य ए॒वैषु लो॒केष्व॒ग्नय॒स्ताने॒वाव॑ रुन्द्धे

### मन्त्रः
वि॒देर॒ग्निर् नभो॒ नामाग्ने॑ अङ्गिर॒ इति॒ त्रिर् ह॑रति ।[35]  
य ए॒वैषु लो॒केष्व् अ॒ग्नय॒स् ताने॒वाव॑ रुन्धे ।  

#### टीका
4विदेरिति विधिः ।। य एतेषु त्रिष्वपि लोकेष्वग्नयः तान् सर्वानवरुन्धे ।।


### संयुक्तमन्त्रः
तू॒ष्णीञ्च॑तु॒र्थꣳ ह॑र॒त्यनि॑रुक्तमे॒वाव॑ रुन्द्धे

### मन्त्रः
तू॒ष्णीञ् च॑तु॒र्थꣳ ह॑र॒त्यनि॑रुक्तमे॒वाव॑ रुन्धे ।
#### टीका
5तूष्णीमिति विधिः ।। अनिरुक्तं अव्याकृतमप्रार्थितमिष्टमवरुन्धे ।।


### संयुक्तमन्त्रः
सि॒ꣳ॒हीर॑सि महि॒षीर॒सीत्या॑ह सि॒ꣳ॒हीर्ह्ये॑षा रू॒पङ्कृ॒त्वोभया॑नन्त॒राप॒क्रम्याति॑ष्ठदु॒रु प्र॑थस्वो॒रु ते॑ य॒ज्ञप॑तिᳶ प्रथता॒मित्या॑ह॒ यज॑मानमे॒व प्र॒जया॑ प॒शुभि॑ᳶ प्रथयति ध्रु॒वा [36]  
अ॒सीति॒ सꣳ ह॑न्ति॒ धृत्यै॑ दे॒वेभ्य॑श्शुन्धस्व दे॒वेभ्य॑श्शुम्भ॒स्वेत्यव॑ चो॒ख्षति॒ प्र च॑ किरति॒ शुद्ध्या॑

### मन्त्रः
"सि॒ꣳ॒हीर॑सि महि॒षीर॒सी"त्या॑ह ।  
सि॒ꣳ॒हीर्ह्ये॑षा रू॒पङ् कृ॒त्वोभया॑नन्त॒राप॒क्रम्याति॑ष्ठत् ।  

उ॒रु प्र॑थस्व + उ॒रु ते॑ य॒ज्ञप॑तिᳶ प्रथता॒मित्या॑ह ।  
यज॑मानमे॒व प्र॒जया॑ प॒शुभि॑ᳶ प्रथयति ।  

ध्रु॒वा अ॒सीति॒ सꣳ ह॑न्ति॒ धृत्यै॑ [36], दे॒वेभ्य॑श् शुन्धस्व ,   
दे॒वेभ्य॑श् शुम्भ॒स्वेत्यव॑ चो॒ख्षति॒ , प्र च॑ किरति॒ शुद्ध्यै᳚ ।

#### टीका
6'सिंहीरसि' इति पुरीषसंप्रयणं व्याचष्टे - सिंहीरसि । सिंही रूपं कृत्वा यस्मादतिष्ठत् देवासुराणां मध्ये, तस्मादेवमाह । 'चवायोगे प्रथमा' इति तिङ्विभक्तिर्न निहन्यते । अवोक्षति चाद्भिः प्रकिरति च सिकताभिः । शुद्ध्यै भवति ।।

### संयुक्तमन्त्रः
इन्द्रघो॒षस्त्वा॒ वसु॑भिᳶ पु॒रस्ता᳚त्पा॒त्वित्या॑ह दि॒ग्भ्य ए॒वैना॒म्प्रोख्ष॑ति दे॒वाꣳश्चेदु॑त्तरवे॒दिरु॒पाव॑वर्ती॒हैव वि ज॑यामहा॒ इत्यसु॑रा॒ वज्र॑मु॒द्यत्य॑ दे॒वान॒भ्या॑यन्त॒ तानि॑न्द्रघो॒षो वसु॑भिᳶ पु॒रस्ता॒दप॑ [37]  
अ॒नु॒द॒त॒ मनो॑जवाᳶ पि॒तृभि॑र्दख्षिण॒तᳶ प्रचे॑ता रु॒द्रैᳶ प॒श्चाद्वि॒श्वक॑र्मादि॒त्यैरु॑त्तर॒तो यदे॒वमु॑त्तरवे॒दिम्प्रो॒ख्षति॑ दि॒ग्भ्य ए॒व तद्यज॑मानो॒ भ्रातृ॑व्या॒न्प्रणु॑दत॒

### मन्त्रः
इन्द्रघो॒षस्त्वा॒ वसु॑भिᳶ पु॒रस्ता᳚त्पा॒त्वित्या॑ह दि॒ग्भ्य ए॒वैना॒म्प्रोख्ष॑ति ।  
दे॒वाꣳश्चेदु॑त्तरवे॒दिर् उ॒पाव॑वर्ती॒हैव वि ज॑यामहा॒ इत्यसु॑रा॒ वज्र॑म् उ॒द्यत्य॑ दे॒वान॒भ्या॑यन्त॒ , तानि॑न्द्रघो॒षो वसु॑भिᳶ पु॒रस्ता॒दपा॑नुदत , [37]  
मनो॑जवाᳶ पि॒तृभि॑र् दख्षिण॒तᳶ , प्रचे॑ता रु॒द्रैᳶ प॒श्चाद् ,  वि॒श्वक॑र्मादि॒त्यैर् उ॑त्तर॒तः ।  

यदे॒वमु॑त्तरवे॒दिम् प्रो॒ख्षति॑ , दि॒ग्भ्य ए॒व तद् यज॑मानो॒ भ्रातृ॑व्या॒न् प्रणु॑दते ।

#### टीका
7उत्तरवेद्याः प्रागादिप्रोक्षणमन्त्राः - 'इन्द्रघोषस्त्वा' इत्यादयः । दिग्भ्य एवेति । प्राच्यादिदिग्भ्योपादाय एनां क्रमेण प्रोक्षति । देवांश्चेदिति । यदि देवानुत्तरवेदिः उपावर्तते देवसमीपमागच्छति चेत् ततस्तेषामेव जयो नास्माकं तस्मादिहैव इदानीमेव तदुपावर्तनात्प्रागेव देवान्विजयामहै इति मत्वा असुरा वज्रमुद्यत्य देवानभ्यायन्त उत्तरवेदिस्थानमागताः । उपपूर्वाद्वृतेः लेटि 'बहुलं छन्दसि' इति शापश्श्लुः । तानिन्द्रघोषादयो वस्वादिगणसहिताः पूर्वादिदिग्भ्योसुरानपानुदत । यदेवमित्यादि । गतम् । 'सावेकाचः' इति दिग्भ्यो विभक्तेरुदात्तत्वम् ।।


### संयुक्तमन्त्रः
इन्द्रो॒ यती᳚न्थ्सालावृ॒केभ्य॒ᳶ प्राय॑च्छ॒त्तान्द॑ख्षिण॒त उ॑त्तरवे॒द्या आ॑द॒न्यत्प्रोख्ष॑णीनामु॒च्छिष्ये॑त॒ तद्द॑ख्षिण॒त उ॑त्तरवे॒द्यै नि न॑ये॒द्यदे॒व तत्र॑ क्रू॒रन्तत्तेन॑ शमयति॒ यन्द्वि॒ष्यात्तन्ध्या॑येच्छु॒चैवैन॑मर्पयति ॥ [38]

### मन्त्रः
इन्द्रो॒ यती᳚न्थ् सालावृ॒केभ्य॒ᳶ प्राय॑च्छ॒त् , तान्द॑ख्षिण॒त उ॑त्तरवे॒द्या आ॑दन् ।  
यत् प्रोख्ष॑णीनाम् उ॒च्छिष्ये॑त॒ तद् द॑ख्षिण॒त उ॑त्तरवे॒द्यै नि न॑येद् ।  
यदे॒व तत्र॑ क्रू॒रन् तत् तेन॑ शमयति ।   
यन् द्वि॒ष्यात् तन् ध्या॑येच् छु॒चैवैन॑मर्पयति ॥ [38]

#### टीका
8इन्द्रो यतीनित्यादि ।। यतन्त इति यतयः, 'इन् सर्वधातुभ्यः' इतीन् । असुरविशेषाः ये सदैव देवान् जेतुं यतन्ते । दाम्भिकाः बिडालवृत्तयश्च यतय इत्यन्ये । तान् हत्वेन्द्रः सालावृकेभ्यः प्रायच्छत् । तानुत्तरवेद्या दक्षिणतः आदन् अभक्षयन् । तस्माद्यत्प्रोक्षणीनामतिरिच्येत्, तदुत्तरवेद्या दक्षिणतो निनयेत् इति विधिः । यदेवेत्यादि । गतम् ।।

इति षष्ठे द्वितीये सप्तमोनुवाकः ॥  


## अनुवाकः ८  व्याघारणं सम्भारस्थापनं च   
सोमऋषिः

### संयुक्तमन्त्रः
सोत्त॑रवे॒दिर॑ब्रवी॒थ्सर्वा॒न्मया॒ कामा॒न्व्य॑श्ञव॒थेति॒ ते दे॒वा अ॑कामय॒न्तासु॑रा॒न्भ्रातृ॑व्यान॒भि भ॑वे॒मेति॒ ते॑ऽजुहवुस्सि॒ꣳ॒हीर॑सि सपत्नसा॒ही स्वाहेति॒ तेऽसु॑रा॒न्भ्रातृ॑व्यान॒भ्य॑भव॒न्तेऽसु॑रा॒न्भ्रातृ॑व्यानभि॒भूया॑कामयन्त प्र॒जाव्ँवि॑न्देम॒हीति॒

### मन्त्रः
सोत्त॑रवे॒दिर॑ब्रवी॒थ् -
सर्वा॒न्मया॒ कामा॒न्व्य॑श्ञव॒थेति॑ ।  
ते दे॒वा अ॑कामय॒न्त -
असु॑रा॒न् भ्रातृ॑व्यान् अ॒भि भ॑वे॒मेति॑ ।  
ते॑ऽजुहवुस् -
सि॒ꣳ॒हीर॑सि सपत्नसा॒ही स्वाहेति॑ ।  
तेऽसु॑रा॒न् भ्रातृ॑व्यान् अ॒भ्य॑भवन् ।  
तेऽसु॑रा॒न् भ्रातृ॑व्यानभि॒भूया॑कामयन्त -  
प्र॒जाव्ँ वि॑न्देम॒हीति॑ ।

#### टीका
1सोत्तरवेदिरित्यादि ।। पूर्वोक्तमवसरे स्मर्यते । अत एव सेत्युक्तम् । पूर्वं ह्युत्तरवेद्युक्तिः 'सर्वान् मया कामान् व्यश्नवथ पूर्वां तु माऽग्रेतडुतिरश्नवतै' इति । अतः प्राप्ते व्याघारणकाले कामान् कामयितुं देवा आरभन्त । तत्कामानुसारेण व्याधारणमन्त्रपदानि व्याख्यातुमुपक्रमते - ते देवा इत्यादि । गतम् । तेऽजुहवुः दक्षिणेंऽसे व्याघारयन् । सपत्नसाहीति । सपत्नानां शत्रूणामभिभवित्री । पुनर्भ्रातृव्याभिभवानुवादो विस्रम्भातिशयप्रतिपादनार्थः ।।


### संयुक्तमन्त्रः
ते॑ऽजुहवुस्सि॒ꣳ॒हीर॑सि सुप्रजा॒वनि॒स्स्वाहेति॒ ते प्र॒जाम॑विन्दन्त॒ ते प्र॒जाव्ँवि॒त्त्वा [39]  
अ॒का॒म॒य॒न्त॒ प॒शून्वि॑न्देम॒हीति॒

### मन्त्रः
ते॑ऽजुहवुः ।
सि॒ꣳ॒हीर॑सि सुप्रजा॒वनि॒स्स्वाहेति॑ ।  
ते प्र॒जाम॑विन्दन्त ।
ते प्र॒जाव्ँ वि॒त्वाऽका॑मयन्त [39] -  
प॒शून् वि॑न्देम॒हीेति॑  ।  

#### टीका
2उत्तरश्रोण्यामजुहवुः - सुप्रजावनिस्स्वाहेति ।। शोभनायाः प्रजायाः संभक्तेति ।।

### संयुक्तमन्त्रः
ते॑ऽजुहवुस्सि॒ꣳ॒हीर॑सि रायस्पोष॒वनि॒स्स्वाहेति॒ ते प॒शून॑विन्दन्त॒ ते प॒शून्वि॒त्त्वाऽका॑मयन्त प्रति॒ष्ठाव्ँवि॑न्देम॒हीति॒

### मन्त्रः
ते॑ऽजुहवुः ।
सि॒ꣳ॒हीर॑सि रायस्पोष॒वनि॒स्स्वाहेति॑ ।  
ते प॒शून् अ॑विन्दन्त ।  
ते प॒शून् वि॒त्त्वा ऽका॑मयन्त -
प्रति॒ष्ठाव्ँ वि॑न्देम॒हीेति॑ ।

#### टीका
3दक्षिणस्यां श्रोण्यामजुहवुः - रायस्पोषवनिरिति ।। रायो धनस्य पशुलक्षणस्य या पुष्टिस्तस्यास्संभक्तेति ।।


### संयुक्तमन्त्रः
ते॑ऽजुहवुस्सि॒ꣳ॒हीर॑स्यादित्य॒वनि॒स्स्वाहेति॒ त इ॒माम्प्र॑ति॒ष्ठाम॑विन्दन्त॒ त इ॒माम्प्र॑ति॒ष्ठाव्ँवि॒त्त्वाका॑मयन्त दे॒वता॑ आ॒शिष॒ उपे॑या॒मेति॒

### मन्त्र
ते॑ऽजुहवुस् -
सि॒ꣳ॒हीर॑स्य् -आदित्य॒वनि॒स् स्वाहेेति॑ ।
त इ॒माम् प्र॑ति॒ष्ठाम् अ॑विन्दन्त ।  
त इ॒माम् प्र॑ति॒ष्ठाव्ँ वि॒त्त्वाऽका॑मयन्त -
दे॒वता॑ आ॒शिष॒ उपे॑या॒मेेति॑ ।

#### टीका
4उत्तरेंऽसे अजुहवुः - आदित्यवनिरिति ।। आदित्यानामदितिपुत्राणां संभक्तेति । इयं वा अदिरिति ।।


### संयुक्तमन्त्रः
ते॑ऽजुहवुस्सि॒ꣳ॒हीर॒स्या व॑ह दे॒वान्दे॑वय॒ते [40]  
यज॑मानाय॒ स्वाहेति॒ ते दे॒वता॑ आ॒शिष॒ उपा॑य॒न्

### मन्त्रः
ते॑ऽजुहवुस्  -
सि॒ꣳ॒हीर॒स्या व॑ह दे॒वान् दे॑वय॒ते  यज॑मानाय॒ स्वाहेेति॑ । [40]  
ते दे॒वता॑ आ॒शिष॒ उपा॑यन् ।  

#### टीका
5देवता इत्यादि ।। देवता यागसंबन्धिनीः आशिषः यागफलानि च उपेयाम प्राप्नुयामेति मध्येऽजुडवुः - सिंहीरस्यावह देवानिति ।।


### संयुक्तमन्त्रः
पञ्च॒ कृत्वो॒ व्याघा॑रयति॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धेऽख्ष्ण॒या व्याघा॑रयति॒ तस्मा॑दख्ष्ण॒या प॒शवोऽङ्गा॑नि॒ प्र ह॑रन्ति॒ प्रति॑ष्ठित्यै

### मन्त्रः
पञ्च॒ कृत्वो॒ व्याघा॑रयति ।
पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः ।
य॒ज्ञमे॒वाव॑ रुन्धे ।
अ॒ख्ष्ण॒या व्याघा॑रयति ।  
तस्मा॑दख्ष्ण॒या प॒शवो ऽङ्गा॑नि॒ प्र ह॑रन्ति ।
प्रति॑ष्ठित्यै ।
#### टीका
6पञ्च कृत्व इत्यादि ।। व्याख्यातम् ।
अक्ष्णयेति । कोणगत्या । तस्मादिति । अक्ष्णया अनार्जवेन अङ्गानि पदानि पशवः प्रहरन्ति संकोचयन्ति शयनादिषु गमनादिषु वा क्षिपन्ति । एवं क्रियमाणं प्रतिष्ठित्यै भवति । 'तादौ च' इति गतेः प्रकृतिस्वरत्वम् ।।


### संयुक्तमन्त्रः
भू॒तेभ्य॒स्त्वेति॒ स्रुच॒मुद्गृ॑ह्णाति॒ य ए॒व दे॒वा भू॒तास्तेषा॒न्तद्भा॑ग॒धेय॒न्ताने॒व तेन॑ प्रीणाति॒

### मन्त्रः
"भू॒तेभ्य॑स् त्वे"ति॒ , स्रुच॒मुद्गृ॑ह्णाति ।  
य ए॒व दे॒वा भू॒तास् तेषा॒न् तद्भा॑ग॒धेय᳚म् ।
ताने॒व तेन॑ प्रीणाति ।

#### टीका
7भूतेभ्यस्त्वेति विधिः ।। ये देवाः देवभूता उत्पन्नाः तेषां तत्स्रुच उद्गृहणं भागधेयम् ।।

### संयुक्तमन्त्रः
पौतु॑द्रवान्परि॒धीन्परि॑ दधात्ये॒षाम् [41]  
लो॒काना॒व्ँविधृ॑त्या

### मन्त्रः
पौतु॑द्रवान् परि॒धीन् परि॑ दधाति ।  
 ए॒षाल्ँ लो॒काना॒व्ँ विधृ॑त्यै ।[41]  

#### टीका
8पौतुद्रवानिति विधिः ।। पूतुद्रवः देवदारवः । 'ओरञ्' । तत्परिधीन् परिदधाति एषां त्रयाणां लोकानां विधारणार्थं तद्भवति ।।


### संयुक्तमन्त्रः
अ॒ग्नेस्त्रयो॒ ज्यायाꣳ॑सो॒ भ्रात॑र आस॒न्ते दे॒वेभ्यो॑ ह॒व्यव्ँवह॑न्त॒ᳶ प्रामी॑यन्त॒ सो᳚ऽग्निर॑बिभेदि॒त्थव्ँवाव स्य आर्ति॒मारि॑ष्य॒तीति॒ स निला॑यत॒ स याव्वँन॒स्पति॒ष्वव॑स॒त्ताम्पूतु॑द्रौ॒ यामोष॑धीषु॒ ताꣳ सु॑गन्धि॒तेज॑ने॒ याम्प॒शुषु॒ ताम्पेत्व॑स्यान्त॒रा शृङ्गे॒

### मन्त्रः
अ॒ग्नेस्त्रयो॒ ज्यायाꣳ॑सो॒ भ्रात॑र आसन् ।  
ते दे॒वेभ्यो॑ ह॒व्यव्ँ वह॑न्त॒ᳶ प्रामी॑यन्त ।  
सो᳚ऽग्निर् अ॑बिभेत् ।
इ॒त्थव्ँ वाव स्य आर्ति॒मारि॑ष्य॒तीति॑ ।  
स निला॑यत ।  
स याव् वँन॒स्पति॒ष्वव॑स॒त् ताम् पूतु॑द्रौ॒ , यामोष॑धीषु॒ ताꣳ सु॑गन्धि॒तेज॑ने॒ , याम् प॒शुषु॒ ताम् पेत्व॑स्यान्त॒रा शृङ्गे᳚ ।

#### टीका
9अग्नेस्त्रय इत्यादि ।। ज्यायांसः पूर्वजाः हव्यं वहन्तः प्रामीयन्त हविर्वहनक्लेशेन मृताः । सोग्निर्ज्यायसां मरणं दृष्ट्वा अबिभेत् । स्यः यो वा कश्चित् एतत्कुर्वन् इत्थमार्तिमाऽरिष्यतीति तस्मान्मयाऽपि नेदं कर्तव्यमिति स तथा भीतः निलायत देवेभ्यो भीतोपासरत् । 'उपसर्गेस्यायतौ' इति लत्वम् । निर्गत्य वनस्पत्यादिषु । प्रच्छन्नोवसत् बह्वी रात्रीः । तत्र सोग्निः यां रात्रिं वनस्पतिष्विमां रात्रिं वसामीति बुद्धिमकरोत् तां रात्रिं पूतुद्रौ देवदारौ द्रुमे । पूतुद्रुशब्दो मितद्रवादिः । वनस्पतिशब्दे सुट्स्वरावुक्तौ । यामोषधीष्ववसत् तां सुगन्धितेजने सुगन्धितृणे अवसत् । यां पशुष्ववसत् तां पेत्वस्य पलितस्य मेषस्य शृङ्गयोर्मध्ये अवसत् । पूर्ववद्द्वितीया ।।


### संयुक्तमन्त्रः
तन्दे॒वता॒ᳶ प्रैष॑मैच्छ॒न्तमन्व॑विन्द॒न्तम॑ब्रुवन्न् [42]  
उप॑ न॒ आ व॑र्तस्व ह॒व्यन्नो॑ व॒हेति॒ सो᳚ऽब्रवी॒द्वर॑व्ँवृणै॒ यदे॒व गृ॑ही॒तस्याहु॑तस्य बहिᳶपरि॒धि स्कन्दा॒त्तन्मे॒ भ्रातृ॑णाम्भाग॒धेय॑मस॒दिति॒ तस्मा॒द्यद्गृ॑ही॒तस्याहु॑तस्य बहिᳶपरि॒धि स्कन्द॑ति॒ तेषा॒न्तद्भा॑ग॒धेय॒न्ताने॒व तेन॑ प्रीणाति॒ सो॑ऽमन्यतास्थ॒न्वन्तो॑ मे॒ पूर्वे॒ भ्रात॑र॒ᳶ प्रामे॑षता॒स्थानि॑ शातया॒ इति॒ स यानि॑ [43]  
अ॒स्थान्यशा॑तयत॒ तत्पूतु॑द्र्वभव॒द्यन्मा॒ꣳ॒समुप॑मृत॒न्तद्गुल्गु॑लु॒

### मन्त्रः
तन् दे॒वता॒ᳶ प्रैष॑मैच्छन् ।
तमन्व॑विन्दन् ।
तम॑ब्रुवन्न्  -
उप॑ न॒ आ व॑र्तस्व ह॒व्यन्नो॑ व॒हेति ।[42]   
सो᳚ऽब्रवी॒द् - वर॑व्ँवृणै॒ यदे॒व गृ॑ही॒तस्याहु॑तस्य बहिᳶपरि॒धि स्कन्दा॒त् तन्मे॒ भ्रातृ॑णाम् भाग॒धेय॑मस॒दिति॑  ।  
तस्मा॒द् यद्गृ॑ही॒तस्याहु॑तस्य बहिᳶपरि॒धि स्कन्द॑ति॒ तेषा॒न् तद् भा॑ग॒धेयम् ।  
ताने॒व तेन॑ प्रीणाति ।

सो॑ऽमन्यत  -
अ॒स्थ॒न्वन्तो॑ मे॒ पूर्वे॒ भ्रात॑र॒ᳶ प्रामे॑षता॒स्थानि॑ शातया॒ इति॑ ।  
स यानि॑ अ॒स्थान्यशा॑तयत॒ तत् पूतु॑द्र्वभवत् ।  [43]  
यन् मा॒ꣳ॒समुप॑मृत॒न् तद्गुल्गु॑लु ।

#### टीका
10तं देवता इत्यादि ।। प्रैषं स्वकृत्ये प्रेषितुं ऐच्छन् । तं चान्विष्यालभन्त । तमब्रुवन्नित्यादि । गतम् । परिधिभ्यो बहिः बहिःपरिधि 'अपपरिबहिरञ्चवः' इति समासः । स्कन्दात् स्कन्देत् । लेट्याडागमः । भागधेयमसत् भागोस्तु, लेट्यडागमः । तस्मादित्यादि । गतम् । सोमन्यतेति । अस्थन्वन्तः प्रमेषत अस्थिमांसादिशरीरत्वान्मृताः । 'छन्दस्यपि दृश्यते' इति अनङ्, अनो नुट्, ' ह्रस्वनुड्भ्यां मतुप्' इति मतुप उदात्तत्वम् । अतस्तेषामस्थानि अस्थीनि शातयै अवच्छादयन्त्विति । स यानीत्यादि । गतम् । 'शदेरगतौ तः' इति तत्वम् । उपमृतं समीपे मृतं अस्थिशातनेन भूमौ च्युतं तद्गुल्गुल्वभवत् ।।


### संयुक्तमन्त्रः
यदे॒तान्थ्स॑म्भा॒रान्थ्स॒म्भर॑त्य॒ग्निमे॒व तथ्सम्भ॑रत्य॒ग्नेᳶ पुरी॑षम॒सीत्या॑हा॒ग्नेर्ह्ये॑तत्पुरी॑ष॒य्ँयथ्स॑म्भा॒रा अथो॒ खल्वा॑हुरे॒ते वावैन॒न्ते भ्रात॑र॒ᳶ परि॑ शेरे॒ यत्पौतु॑द्रवाᳶ परि॒धय॒ इति॑ ॥ [44]  

### मन्त्रः
यद् ए॒तान्थ् स॑म्भा॒रान्थ् स॒म्भर॑ति।
अ॒ग्निमे॒व तथ्सम्भ॑रति ।  
अ॒ग्नेᳶ पुरी॑षम् अ॒सीत्या॑ह ।
अ॒ग्नेर् ह्य् ए॑तत् पुरी॑ष॒य्ँ यथ् स॑॑म्भा॒राः ।  
अथो॒ खल्वा॑हुर् - ए॒ते वावैन॒न्ते भ्रात॑र॒ᳶ परि॑ शेरे॒ यत् पौतु॑द्रवाᳶ परि॒धय॒ इति॑ ॥ [44]  

#### टीका
11यदेतानित्यादि ।। बहुवचनात्सुगन्धितेजनं च । अग्निमेवेति । अग्न्यभेदादेषाम् । 'अग्नेर्भस्मासि' इति संभारनिवपनमन्त्रे अग्नेः पुरीषमसीत्याह यस्मादग्नेस्तेजश्शररिस्य एतत्पुरीषं पूरणमेतत्संभारनाम तस्मादेवमुच्यते इति । संभारशब्दः थाथादिनोत्तरपदान्तोदात्तः । अथो अपि खल्वाहुः एनमग्निमेते भ्रातर एव ते परिशेरे परितश्शेरते यस्मादेते पौतुद्रवाः परिधयः परिधीयन्ते इति । शीङो रुट्, 'लोपस्त आत्मनेपदेषु' इति तलोपः ।।

इति षष्ठे द्वितीये अष्टमोनुवाकः ॥  


## अनुवाकः ९  हविर्धानस्य शकटे अन्तर्भाव्यहविर्धानमण्टपनिर्माणम्   
सोमऋषिः

### संयुक्तमन्त्रः
ब॒द्धमव॑ स्यति वरुणपा॒शादे॒वैने॑ मुञ्चति॒ प्र णे॑नेक्ति॒ मेध्ये॑ ए॒वैने॑ करोति सावित्रि॒यर्चा हु॒त्वा ह॑वि॒र्धाने॒ प्र व॑र्तयति सवि॒तृप्र॑सूत ए॒वैने॒ प्र व॑र्तयति॒ वरु॑णो॒ वा ए॒ष दु॒र्वागु॑भ॒यतो॑ ब॒द्धो यदख्ष॒स्स यदु॒थ्सर्जे॒द्यज॑मानस्य गृ॒हान॒भ्युथ्स॑र्जेत् सु॒वाग्दे॑व॒ दुर्या॒ꣳ॒ आ व॒देत्या॑ह गृ॒हा वै दुर्या॒श्शान्त्यै॒

### मन्त्रः
ब॒द्धमव॑ स्यति । व॒रु॒ण॒पा॒शा॒द् ए॒वैने॑ मुञ्चति ।   
प्र णे॑नेक्ति॒ मेध्ये॑ ए॒वैने॑ करोति ।  
सा॒वि॒त्रि॒यर्चा हु॒त्वा ह॑वि॒र्धाने॒ प्र व॑र्तयति ।  
स॒वि॒तृप्र॑सूत ए॒वैने॒ प्र व॑र्तयति ।  

#### टीका
1बद्धमिति ।। बद्धं हविर्धानयोरक्षमवस्यति मुञ्चतीति विधिः । वरुणपाशादेव एने हविर्धाने वरुणदेवते मुञ्चति । प्रणेनेक्ति क्षाळयति । मेध्ये मेधार्हे एने करोति । सावित्र्यर्चा 'युञ्जते मन उत' इत्येतया सवितृप्रसूतः सवित्रा प्रसूतः सवित्राऽनुज्ञातः ।

### मन्त्रः
वरु॑णो॒ वा ए॒ष दु॒र्वाग् उ॑भ॒यतो॑ ब॒द्धो यदख्षः॑ ।  
स यद् उ॒थ्सर्जे॒द् यज॑मानस्य गृ॒हान् अ॒भ्युथ्स॑र्जेत् ।  
सु॒वाग्दे॑व॒ दुर्या॒ꣳ॒ आ व॒देत्या॑ह ।  
गृ॒हा वै दुर्याः᳚ । शान्त्यै᳚ ।

#### टीका
वरुणो वा इति । वरुणः खल्वेष दुर्वाक् । दुष्टं वक्तीति दुर्वाक् । यदि वक्ति दुष्टमेव तदिति । 'क्विब्वचि' इत्यादिना क्विब्दीर्घौ, कृदुत्तरपदप्रकृतिस्वरत्वम् । क इत्याह - उभयतः उभाभ्यां बद्धो यदक्षो नाम' स यदुत्सर्जेत् शब्दं करोति यजमानस्य गृहानभ्युत्सर्जेत् । तान् लक्षीकृत्य शब्दं करोति तेष्वरिष्टं करोति तदोत्सर्जनेन, तस्मात् 'सुवाक्' इत्यादि जपेत् इति । गृहा वै दुर्याः यजमानसंबन्धिनोभिप्रेताः । तदुत्सर्जनशान्यै भवतीति ।।


### संयुक्तमन्त्रः
पत्नी᳚ [45]  
उपा॑नक्ति॒ पत्नी॒ हि सर्व॑स्य मि॒त्रम्मि॑त्र॒त्वाय॒ यद्वै पत्नी॑ य॒ज्ञस्य॑ क॒रोति॑ मिथु॒नन्तदथो॒ पत्नि॑या ए॒वैष य॒ज्ञस्या᳚न्वार॒म्भोऽन॑वच्छित्त्यै॒

### मन्त्रः
पत्न्य् - उपा॑नक्ति ।[45]  
पत्नी॒ हि सर्व॑स्य मि॒त्रम् , मि॑त्र॒त्वाय॑ ।  
यद् वै पत्नी॑ य॒ज्ञस्य॑ क॒रोति॑ मिथु॒नन् तत् ।   
अथो॒ पत्नि॑या ए॒वैष य॒ज्ञस्या᳚न्वार॒म्भो , ऽन॑वच्छित्त्यै ।

#### टीका
2पत्नी अक्षधुरे उपानक्तीति विधिः ।। पत्नी हि सर्वस्य मित्रं मित्रमिव; स्त्रीत्वात् । तस्मात्तया कृतमुपाञ्जनं मित्रत्वाय भवति वरुणस्य वा अक्षस्य वा । यद्वा इत्यादि । व्याख्यातम् ।।


### संयुक्तमन्त्रः
वर्त्म॑ना॒ वा अ॒न्वित्य॑ य॒ज्ञꣳ रख्षाꣳ॑सि जिघाꣳसन्ति वैष्ण॒वीभ्या॑मृ॒ग्भ्याव्वँर्त्म॑नोर्जुहोति य॒ज्ञो वै विष्णु॑र्य॒ज्ञादे॒व रख्षा॒ꣳ॒स्यप॑ हन्ति॒

### मन्त्रः
वर्त्म॑ना॒ वा अ॒न्वित्य॑ य॒ज्ञꣳ रख्षाꣳ॑सि जिघाꣳसन्ति ।  
वै॒ष्ण॒वीभ्या॑म् ऋ॒ग्भ्याव्ँ वर्त्म॑नोर् जुहोति ।  
य॒ज्ञो वै विष्णुः॑ ।
य॒ज्ञादे॒व रख्षा॒ꣳ॒स्यप॑ हन्ति ।

#### टीका
3वर्त्मनेत्यादि ।। वर्त्मना शकटमार्गेण अन्वित्यानुप्रविश्य यज्ञं रक्षांसि जिघांसन्ति हन्तुमिच्छन्ति तस्माद्वैष्णवीभ्यामृग्भ्यां वर्त्मनोर्जुहोति 'इद विष्णुः' , 'इरावती धेनुमती'39 इति द्वाभ्यां वर्त्मनोर्जुहोति । प्राधान्याद्दक्षिणस्योभयोः । उभयोर्वैकैकस्मिन् । यज्ञो वा इत्यादि । अयमेव वर्त्महोमलक्षणो यज्ञो विष्णुमन्त्रयोरुच्यते । तस्मादस्मादेव यज्ञान्निमित्ताद्रक्षांस्यपहन्ति ।।


### संयुक्तमन्त्रः
हिर॑ण्यमु॒पास्य॑ जुहोत्यग्नि॒वत्ये॒व जु॑होति॒ नान्धो᳚ऽध्व॒र्युर्भव॑ति॒ न य॒ज्ञꣳ रख्षाꣳ॑सि घ्नन्ति॒

### मन्त्रः
हिर॑ण्यम् उ॒पास्य॑ जुहोति ।
अ॒ग्नि॒वत्ये॒व जु॑होति ।  
नान्धो᳚ऽध्व॒र्युर्भव॑ति॒ , न य॒ज्ञꣳ रख्षाꣳ॑सि घ्नन्ति

#### टीका
4यदध्वर्युरित्यादि ।। गतम् ।। +++(सम्पादकटिप्पणिः - व्याख्यानमन्यत्र मृग्यम्)+++


### संयुक्तमन्त्रः
प्राची॒ प्रेत॑मध्व॒रङ्क॒ल्पय॑न्ती॒ इत्या॑ह सुव॒र्गमे॒वैने॑ लो॒कङ्ग॑मय॒त्य्

### मन्त्रः
"प्राची॒ प्रेत॑मध्व॒रङ् क॒ल्पय॑न्ती॒" इत्या॑ह ।
सु॒व॒र्गमे॒वैने॑ लो॒कङ् ग॑मयति ।

#### टीका
5'प्राची' इत्यादिहविर्धानप्रवर्तनमन्त्रः । तं व्याचष्टे - सुवर्गमिति ।। तस्मात्प्राचीप्रेतमित्याह यस्माच्चाध्वरं कल्पयन्ति प्रेतमित्याह तेन हेतुना एने हविर्धाने सुवर्गं सुष्ठु गन्तव्यं लोक स्थानं हविर्धानगृहं गमयति । तत्र गमने हि तदुभयमुपपद्यते इति ।।


### संयुक्तमन्त्रः
अत्र॑ रमेथा॒व्ँवर्ष्म॑न्पृथि॒व्या इत्या॑ह॒ वर्ष्म॒ ह्ये॑तत्पृ॑थि॒व्या यद्दे॑व॒यज॑न॒ꣳ॒ शिरो॒ वा ए॒तद्य॒ज्ञस्य॒ यद्ध॑वि॒र्धान॑न्

### मन्त्रः
अत्र॑ रमेथा॒व्ँ वर्ष्म॑न् पृथि॒व्या इत्या॑ह ।
वर्ष्म॒ ह्ये॑तत् पृ॑थि॒व्या यद् दे॑व॒यज॑नम् ।
शिरो॒ वा ए॒तद् य॒ज्ञस्य॒ यद्ध॑वि॒र्धान॑म् ।

#### टीका
6'अत्र'41 इति स्थापनमन्त्रः । तयोरेतद्धविर्धानं पृथिव्याः वर्ष्म उच्छ्रितं स्थानमेतत् । किम्? यत्र देवा इज्यन्ते तच्च हविर्धानमिति, तदधीनत्वाद्यज्ञस्य । शिरो वा इति । यज्ञस्यैतच्छिर इव प्राधान्यात् यद्धविर्धानं नाम ।।


### संयुक्तमन्त्रः
दि॒वो वा॑ विष्णवु॒त वा॑ पृथि॒व्याः [47]  
इत्या॒शीर्प॑दय॒र्चा दख्षि॑णस्य हवि॒र्धान॑स्य मे॒थीन्नि ह॑न्ति शीर्ष॒त ए॒व य॒ज्ञस्य॒ यज॑मान आ॒शिषोऽव॑ रुन्द्धे

### मन्त्रः
दि॒वो वा॑ विष्णवु॒त वा॑ पृथि॒व्या इति॑ ।[47]  
आ॒शीर्प॑दय॒र्चा दख्षि॑णस्य हवि॒र्धान॑स्य मे॒थीन्नि ह॑न्ति ।  
शी॒र्॒ष॒त ए॒व य॒ज्ञस्य॒ यज॑मान आ॒शिषोऽव॑ रुन्धे ।  

#### टीका
7दिव इत्यादि विधिः ।। आशीर्पदया आशीः आशासनीया अभिलषितविशेषाः पादेपादे यस्यां सा आशीर्पदा । 'पादस्य' इति लोपे, 'टाबृचि' इति टाप्, 'पादः पत्' इति पद्भावः, विसर्जनीयाभावश्छान्दसः । यज्ञस्य शिरस्तः .आशिषोवरुन्धे ।।


### संयुक्तमन्त्रः
द॒ण्डो वा औ॑प॒रस्तृ॒तीय॑स्य हवि॒र्धान॑स्य वषट्का॒रेणाख्ष॑मच्छिन॒द्यत्तृ॒तीय॑ञ्छ॒दिर्ह॑वि॒र्धान॑योरुदाह्रि॒यते॑ तृ॒तीय॑स्य हवि॒र्धान॒स्याव॑रुद्ध्यै॒

### मन्त्रः
द॒ण्डो वा औ॑प॒रस् तृ॒तीय॑स्य हवि॒र्धान॑स्य वषट्का॒रेणाख्ष॑मच्छिनत् ।   

यत् तृ॒तीय॑ञ् छ॒दिर् ह॑वि॒र्धान॑योरुदाह्रि॒यते॑ , तृ॒तीय॑स्य हवि॒र्धान॒स्याव॑रुद्ध्यै ।

#### टीका
8दण्ड इत्यादि ।। उपरस्य पुत्रः औपरः दण्डो नाम तृतीयहविर्धानस्याक्षं वषट्कारेणाच्छिनत् । यदि हविर्धानयोरुदाह्रियते उपर्याह्रियते तृतीयं छदिः तृतीयस्य हविर्धानस्यावरुद्ध्यै भवति अक्षस्य छिन्नत्वाच्छदिर्मात्रमेव हविर्धानत्वेन रूप्यते ।।


### संयुक्तमन्त्रः
शिरो॒ वा ए॒तद्य॒ज्ञस्य॒ यद्ध॑वि॒र्धान॒व्ँविष्णो॑ र॒राट॑मसि॒ विष्णोः᳚ पृ॒ष्ठम॒सीत्या॑ह॒ तस्मा॑देताव॒द्धा शिरो॒ विष्यू॑तँ॒व्   

### मन्त्रः
शिरो॒ वा ए॒तद्य॒ज्ञस्य॒ यद्ध॑वि॒र्धानम् ।
विष्णो॑ र॒राट॑मसि॒ विष्णोः᳚ पृ॒ष्ठम॒सीत्या॑ह ।
तस्मा॑देताव॒द्धा शिरो॒ विष्यू॑तम् ।

#### टीका
9शिर इत्यादि ।। गतम् । हविर्धानशालानिमित्तमिदमुपलक्षणमिदमेव प्रतिपादयितुं मन्त्रद्वयोपादानम् । एतावद्धविर्धानमेव शिरस्थानीयं, यावत्प्रकारं विष्यूतं तावत्प्रकारं प्रजानां शिरो विष्यूतं विविधं स्यूतम् । अस्य च त्रिशब्दादित्वात्त्रिधा विष्यूतमिति गम्यते । यथोक्तं - 'तस्मान्नवधा शिरः' इति 'ते त्रयस्त्रिकपालाः'43 इति च । 'बहुगणवतु' इति संख्यात्वात् संख्याया विधार्थे धा, सिवेर्निष्ठायां 'छ्वोश्शूडनुनासिके च' इत्यूठ्, 'गतिरनन्तरः' इति गतेः प्रकृतिस्वरत्वम् ।।

### संयुक्तमन्त्रः
विष्णो॒स्स्यूर॑सि॒ विष्णो᳚र्ध्रु॒वम॒सीत्या॑ह वैष्ण॒वꣳ हि दे॒वत॑या हवि॒र्धान॒य्ँयम्प्र॑थ॒मङ्ग्र॒न्थिङ्ग्र॑थ्नी॒याद्यत्तन्न वि॑स्र॒ꣳ॒सये॒दमे॑हेनाध्व॒र्युᳶ प्र मी॑येत॒ तस्मा॒थ्स वि॒स्रस्यः॑ ॥ [48]  

### मन्त्रः
विष्णो॒स् स्यूर॑सि॒ , विष्णो᳚र्ध्रु॒वम॒सीत्या॑ह ।  
वै॒ष्ण॒वꣳ हि दे॒वत॑या हवि॒र्धान᳚म् ।  
यम् प्र॑थ॒मङ् ग्र॒न्थिङ् ग्र॑थ्नी॒याद् , यत् तन्न वि॑स्र॒ꣳ॒सये॒द् - अमे॑हेनाध्व॒र्युᳶ प्र मी॑येत ।  
तस्मा॒थ् स वि॒स्रस्यः॑ ॥ [48]  

#### टीका
10विष्णोरित्यादि ।। अवशेषमन्त्राणामुपलक्षणम् । वैष्णवमिति । देवतासंबन्धेन हविर्धानं वैष्णवम् । यमित्यादि । गतम् । अमेहो मेहनिरोधः । तस्माद्ग्रन्थिं मोचयति ।।

इति षष्ठे द्वितीये नवमोनुवाकः ॥  

## अनुवाकः १० सदो निर्माणम्   

सोमऋषिः  


### संयुक्तमन्त्रः
दे॒वस्य॑ त्वा सवि॒तुᳶ प्र॑स॒व इत्यभ्रि॒मा द॑त्ते॒ प्रसू᳚त्या अ॒श्विनो᳚र्बा॒हुभ्या॒मित्या॑हा॒श्विनौ॒ हि दे॒वाना॑मध्व॒र्यू आस्ता᳚म्पू॒ष्णो हस्ता᳚भ्या॒मित्या॑ह॒ यत्यै॒ वज्र॑ इव॒ वा ए॒षा यदभ्रि॒रभ्रि॑रसि॒ नारि॑र॒सीत्या॑ह॒ शान्त्यै॒

### मन्त्रः
दे॒वस्य॑ त्वा सवि॒तुᳶ प्र॑स॒व इत्यभ्रि॒मा द॑त्ते॒ प्रसू᳚त्यै ।  
अ॒श्विनो᳚र् बा॒हुभ्या॒मित्या॑ह ।  
अ॒श्विनौ॒ हि दे॒वाना॑मध्व॒र्यू आस्ता᳚म् ।  
पू॒ष्णो हस्ता᳚भ्या॒मित्या॑ह॒ , यत्यै᳚ ।  
वज्र॑ इव॒ वा ए॒षा यदभ्रि॒रभ्रि॑रसि॒ नारि॑र॒सीत्या॑ह॒ , शान्त्यै᳚ ।

#### टीका
1देवस्य त्वेत्यादिविधिः ।। खनित्रमभ्रिं औदुम्बर्यवटपरिलेखनार्थमादत्ते अनेन सावित्रेण मन्त्रेण । तत्प्रसूत्यै सवितुर्देवस्यानुज्ञानाय भवति । 'तादौ च' इति गतेः प्रकृतिस्वरत्वम् । अश्विनोरित्यादि । गतम् । यत्यै नियतत्वाय तद्भवति । आयुधत्वाद्वज्रतुल्या अभ्रिः । शान्त्या इति । अपां भरणात् 'बिभर्तेरन् रिश्च' इति वचनात् स्त्रीत्वेन चाभ्रीणां शान्तिर्भवति ।।


### संयुक्तमन्त्रः
काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति॒ परि॑लिखित॒ꣳ॒ रख्ष॒ᳶ परि॑लिखिता॒ अरा॑तय॒ इत्या॑ह॒ रख्ष॑सा॒मप॑हत्यै [49]  
इ॒दम॒हꣳ रख्ष॑सो ग्री॒वा अपि॑ कृन्तामि॒ यो᳚ऽस्मान्द्वेष्टि॒ यञ्च॑ व॒यन्द्वि॒ष्म इत्या॑ह॒ द्वौ वाव पुरु॑षौ॒ यञ्चै॒व द्वेष्टि॒ यश्चै॑न॒न्द्वेष्टि॒ तयो॑रे॒वान॑न्तरायङ्ग्री॒वाᳵ कृ॑न्तति

### मन्त्रः
काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति॒

#### टीका
2काण्डेकाण्ड इत्यादि ।। व्याख्यातम् । +++(सम्पादकटिप्पणिः - षष्ठे काण्डे - प्रथमे प्रपाठके)+++
-  काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति ।  
परि॑लिखित॒ꣳ॒ रख्ष॒ᳶ परि॑लिखिता॒ अरा॑तय॒ इत्या॑ह ।
रख्ष॑सा॒मप॑हत्यै ।[56]  
"इ॒दम॒हꣳ रख्ष॑सो ग्री॒वा अपि॑ कृन्तामि॒ , यो᳚ऽस्मान् द्वेष्टि॒ यञ्च॑ व॒यन् द्वि॒ष्म" इत्या॑ह ।

#### टीका
7काण्डेकाण्ड इति ।। व्याख्यातम् ।
-  [तदभिप्रायमाह - काण्डेकाण्डे इति ।। काण्डं पर्व अवयव इति पर्यायाः । सर्वस्मिन् यज्ञावयवे क्रियमाणे आरभ्यमाणे यज्ञं रक्षांसि हन्तुमिच्छन्ति ।   

पदपरिलेखनेन रक्षःप्रभृतेः परितो नाशितत्वात् एतद्वचनं रक्षसामपहत्यै भवति । पूर्ववद्गतेः प्रकृतिस्वरत्वम् ।।]


### मन्त्रः
परि॑लिखित॒ꣳ॒ रख्ष॒ᳶ परि॑लिखिता॒ अरा॑तय॒ इत्या॑ह॒ रख्ष॑सा॒मप॑हत्यै ।[49]  
#### टीका
परिलिखितमित्यादि । रक्षसामपहत्यै भवति । पूर्ववद्गतेः प्रकतिस्वरत्वम् ।।

### मन्त्रः
इ॒दम॒हꣳ रख्ष॑सो ग्री॒वा अपि॑ कृन्तामि॒,  यो᳚ऽस्मान्द्वेष्टि॒ यञ्च॑ व॒यन् द्वि॒ष्म इत्या॑ह॒   
द्वौ वाव पुरु॑षौ॒ यञ्चै॒व द्वेष्टि॒ यश्चै॑न॒न्द्वेष्टि॒ , तयो॑रे॒वान॑न्तरायङ्ग्री॒वाᳵ कृ॑न्तति ।

#### टीका
इदमहमित्यादि ।। व्याख्यातम् । +++(सम्पादकटिप्पणिः - प्रथमे काण्डे , द्वितीये प्रपाठके ।)+++ अनन्तरायं अव्यवधानेन ग्रीवाश्छिनत्ति ।।

-   [संयुक्तमन्त्रः　－　परि॑लिखित॒ꣳ॒ रख्ष॒ᳶ परि॑लिखिता॒ अरा॑तय इ॒दम॒हꣳ रख्ष॑सो ग्री॒वा अपि॑ कृन्तामि॒ यो᳚ऽस्मान्द्वेष्टि॒ यञ्च॑ व॒यन्द्वि॒ष्म इ॒दम॑स्य ग्री॒वाः [11] अपि॑ कृन्तामि]
  #### टीका
-  [ ]
9पदं परिलिखति - परिलिखितमिति ॥ परिलिखितं परितो नाशितं रक्षोस्तु यदत्र छिद्रान्वेषि । 'गतिरनन्तरः' इति पूर्वपदप्रकृतिस्वरत्वम् । किच्च अरातयो धनस्यादातारः शत्रवः । वहुळवचनात्कर्तरि क्तिन् । अव्ययपूर्वपदप्रकृतिस्वरत्वम् । तेपि परिलिखितास्सन्तु अनेन पदविलेखनेन ।

कथमित्याह - यदेतत्परिलिखामि इदं खल्वहं रक्षसः ग्रीवा अपिकृन्तामि यथेष्टं कृन्तामि छिनद्मि । अपिशब्दः कामचारं द्योतयति । ग्रीवाशब्दो धमनिवचनः, तासां बहुत्वाद्बहुवचनं, यथा 'ग्रीवाभ्योण्च` इति । कृती छेदने, 'शेमुचादीनाम्' इति नुम् ।  
तथा योऽस्मान् द्वेष्टि यं च वयं द्विष्मः तस्य द्वेष्टुः द्वेष्यस्य शत्रोः ग्रीवाः इदमपि कृन्तामि यदेतत्परिलिखामि । 'द्वौ वाव पुरुषौ' इत्यादि ब्राह्मणम् । इदमिति क्रियाविषेणत्वान्नपुंसकत्वम् ॥



### संयुक्तमन्त्रः
दि॒वे त्वा॒न्तरि॑ख्षाय त्वा पृथि॒व्यै त्वेत्या॑है॒भ्य ए॒वैना᳚ल्ँ लो॒केभ्य॒ᳶ प्रोख्ष॑ति प॒रस्ता॑द॒र्वाची॒म्प्रोख्ष॑ति॒ तस्मा᳚त् [50]  
प॒रस्ता॑द॒र्वाची᳚म्मनु॒ष्या॑ ऊर्ज॒मुप॑ जीवन्ति

### मन्त्रः
दि॒वे त्वा॒ , ऽन्तरि॑ख्षाय त्वा , पृथि॒व्यै त्वेत्या॑ह - ए॒भ्य ए॒वैना᳚ल्ँ लो॒केभ्य॒ᳶ प्रोख्ष॑ति ।  
प॒रस्ता॑द॒र्वाची॒म् प्रोख्ष॑ति ।  
तस्मा᳚त् प॒रस्ता॑द् अ॒र्वाची᳚म् मनु॒ष्या॑ ऊर्ज॒मुप॑ जीवन्ति ।[50]

#### टीका
3दिव इत्यादि एभ्यः दिवादिलोकार्थं एनामौदुम्बरीं प्रोक्षति । परस्तादित्यादि । अग्रादारभ्य मूलात्प्रोक्षति । परशब्दादस्तातिः पञ्चम्याः । अर्वागञ्चतीति क्विनि नकाराकारयोर्लुप्तयोः 'चौ' इति पूर्वपदस्य दीर्घत्वम्, अन्तोदात्तत्वं च । ततस्स्वादग्रादारम्य यावन्मूलमन्नं भुञ्जते । यद्वा - परस्तात्प्रक्षिप्तां अर्वाचीमधोगच्छन्तीं मनुष्या भुञ्जते ।।


### संयुक्तमन्त्रः
क्रू॒रमि॑व॒ वा ए॒तत्क॑रोति॒ यत्खन॑त्य॒पोऽव॑ नयति॒ शान्त्यै॒ यव॑मती॒रव॑ नय॒त्यूर्ग्वै यव॒ ऊर्गु॑दु॒म्बर॑ ऊ॒र्जैवोर्ज॒ꣳ॒ सम॑र्धयति॒

### मन्त्रः
क्रू॒रमि॑व॒ वा ए॒तत् क॑रोति॒ , यत् खन॑त्य॒पोऽव॑ नयति॒ , शान्त्यै᳚ ।  

यव॑मती॒रव॑ नय॒त्यूर्ग्वै यव॒ ऊर्गु॑दु॒म्बर॑ ऊ॒र्जैवोर्ज॒ꣳ॒ सम॑र्धयति ।  

#### टीका
4क्रूरमिवेत्यादि ।। गतम् । +++(समप्पादकटिप्पणिः - विस्तृतव्याख्यानमन्यत्र मृग्यम्)+++
अवटेऽपोवनयनं शान्त्यै भवति । यवमतीरिति । उभयोरेतद्धेतुत्वादुभयोर्योगस्तत्समृद्ध्यै भवति ।।


### संयुक्तमन्त्रः
यज॑मानेन॒ सम्मि॒तौदु॑म्बरी भवति॒ यावा॑ने॒व यज॑मान॒स्ताव॑तीमे॒वास्मि॒न्नूर्ज॑न्दधाति

### मन्त्रः
यज॑मानेन॒ सम्मि॒तौदु॑म्बरी भवति ।  
यावा॑ने॒व यज॑मान॒स् ताव॑तीम् ए॒वास्मि॒न्न् ऊर्ज॑न्दधाति ।

#### टीका
5यजमानेन संमितेति ।। निखातादूर्ध्वमित्याहुः । औदुम्बरी उदुम्बरविकारा । अनुदात्तादेरञ् । यावानिति । यजमानमात्रमन्नमस्मिन्नेव यजमाने दधाति ।।


### संयुक्तमन्त्रः
पितृ॒णाꣳ सद॑नम॒सीति॑ ब॒र्हिरव॑ स्तृणाति पितृदेव॒त्य᳚म् [51]  
ह्ये॑तद्यन्निखा॑त॒य्ँयद्ब॒र्हिरन॑वस्तीर्य मिनु॒यात्पि॑तृदेव॒त्या॑ निखा॑ता स्याद्ब॒र्हिर॑व॒स्तीर्य॑ मिनोत्य॒स्यामे॒वैना᳚म्मिनो॒त्यथो᳚ स्वा॒रुह॑मे॒वैना᳚ङ्करो॒त्य्

### मन्त्रः
पि॒तृ॒णाꣳ सद॑नम॒सीति॑ ब॒र्हिरव॑ स्तृणाति , पितृदेव॒त्यꣳ॑ ह्ये॑तद् यन् निखा॑तम् ।[51]  
यद् ब॒र्हिरन॑वस्तीर्य मिनु॒यात् ,
पि॑तृदेव॒त्या॑ निखा॑ता स्यात् ।  
ब॒र्हिर॑व॒स्तीर्य॑ मिनोत्य् अ॒स्यामे॒वैना᳚म् मिनो॒ति ।  
अथो᳚ स्वा॒रुह॑म् ए॒वैना᳚ङ् करो॒ति ।  

#### टीका
6पितृणामिति ।। पितृदेवत्यं निखातं, मन्त्रलिङ्गात्, पितृणां निखातप्रदेशान्तरे दर्शनाच्च । देवतान्तात्तादर्थ्ये यत् । 'तित्स्वरितम्' इति स्वरितत्वम्, 'उदात्तस्वरितयोर्यणः' इति ततः पर एकारस्स्वर्यते । पूर्वत्र सांहितिको दीर्घः अध्ययनविकारः । निखातशब्दे 'जनसनखनां' इति आत्वम्, 'गतिरनन्तरः' इति गतेः प्रकृतिस्वरत्वम् । यदित्यादि । यद्यवटे वर्हिरनवस्तीर्य औदुम्बरीं मिनुयात् प्रक्षिपेत् उच्छ्रयेदिति यावत् । डुमिञ् प्रक्षेपणे । पितृदेवत्या पित्रर्थे उच्छ्रिता औदुम्बरी स्यात् सर्वाऽपि पित्रर्था स्यात् 'पितृणां निखातं मनुष्याणामूर्ध्वं निखातात्' इति विभागो न स्यात् । तस्माद्बर्हिरवस्तीर्य मिनोति अस्यां पृथिव्यामेव एनां मिनोति नावटे । गर्तश्च पितृदेवत्यः । अवटाद्व्यावृत्तेर्यथोक्तदोषाप्रसङ्गः । अथो अपिच स्वारुहं आत्मार्थमारोहितामेतां करोति न पित्रर्थमेव । स्वार्थं रोहन्ती स्वारुट्, सांहितिको दीर्घ: ।।


### संयुक्तमन्त्रः
उद्दिवꣵ॑ स्तभा॒नान्तरि॑ख्षम्पृ॒णेत्या॑है॒षाल्ँ लो॒काना॒व्ँविधृ॑त्यै

### मन्त्रः
उद्दिवꣵ॑ स्तभा॒नान्तरि॑ख्षम् पृ॒णेत्या॑ह । ए॒षाल्ँ लो॒काना॒व्ँ विधृ॑त्यै ।

#### टीका
7उद्दिवमिति ।। एषां त्रयाणां लोकानां विधारणाय भवति । 'तादौ च' इति गतेः प्रकृतिस्वरत्वम् ।।


### संयुक्तमन्त्रः
द्युता॒नस्त्वा॑ मारु॒तो मि॑नो॒त्वित्या॑ह द्युता॒नो ह॑ स्म॒ वै मा॑रु॒तो दे॒वाना॒मौदु॑म्बरीम्मिनोति॒ तेनै॒व [52]  
ए॒ना॒म्मि॒नो॒ति॒

### मन्त्रः
द्यु॒ता॒नस् त्वा॑ मारु॒तो मि॑नो॒त्वित्या॑ह ।
द्यु॒ता॒नो ह॑ स्म॒ वै मा॑रु॒तो दे॒वाना॒म् - औदु॑म्बरीम् मिनोति । तेन + ए॒वैना᳚म् मिनोति । [52]  

#### टीका
8द्युतान इति ।। द्युताननामा मारुतः देवानामौदुम्बरीं मिनोति अमिनोत् । मिनोतेर्व्यत्ययेन लट् । तेनैवैनां मिनोति । मापयति वा तेन सहायेन सह विमिनोति ।।

### संयुक्तमन्त्रः
ब्र॒ह्म॒वनि॑न्त्वा ख्षत्र॒वनि॒मित्या॑ह यथाय॒जुरे॒वैतद्घृ॒तेन॑ द्यावापृथिवी॒ आ पृ॑णेथा॒मित्यौदु॑म्बर्याञ्जुहोति॒ द्यावा॑पृथि॒वी ए॒व रसे॑नानक्त्य्

### मन्त्रः
ब्र॒ह्म॒वनि॑न् त्वा ख्षत्र॒वनि॒मित्या॑ह , यथाय॒जुर् ए॒वैतत् ।  
घृ॒तेन॑ द्यावापृथिवी॒ आ पृ॑णेथा॒मित्यौदु॑म्बर्याञ् जुहोति॒ , द्यावा॑पृथि॒वी ए॒व रसे॑नानक्ति ।  

#### टीका
9ब्रह्मवनिमित्यादि ।। पुरीषेण पर्यूहनम् । त्वं ब्रह्मवननादिसिद्धिः । यथायजुस्तत्फलत्येव । घृतेनेति । द्यावापृथिव्यौ सारवत्यौ करोति । 'वा छन्दसि' इति पूर्वसवर्णदीर्घत्वम्, 'देवताद्वन्द्रे च' इति पूर्वोत्तरपदयोर्युगपत्प्रकृतिस्वरत्वम् ।।


### संयुक्तमन्त्रः
आ॒न्तम॒न्वव॑स्रावयत्या॒न्तमे॒व यज॑मान॒न्तेज॑साऽनक्त्य्

### मन्त्रः
आ॒न्तम् अ॒न्वव॑स्रावयत्य् - आ॒न्तमे॒व यज॑मान॒न् तेज॑सा ऽनक्ति ।
#### टीका
10आन्तमिति ।। आमूलं यजमानमप्यान्तं यूपात् अतस्तेजसाऽनक्ति प्रकाशयति ।।


### संयुक्तमन्त्रः
ऐ॒न्द्रम॒सीति॑ छ॒दिरधि॒ नि द॑धात्यै॒न्द्रꣳ हि दे॒वत॑या॒ सदो॑

### मन्त्रः
ऐ॒न्द्रम् अ॒सीति॑ छ॒दिरधि॒ नि द॑धात्य् , ऐ॒न्द्रꣳ हि दे॒वत॑या॒ सदः॑ ।  

#### टीका
11ऐन्द्रमिति ।। देवतातद्धितग्रहणात् 'इन्द्रस्य सदः' हति मन्त्रगता षष्ठी व्याख्यायत इत्येके । शाखान्तरीयं पदं ब्राह्मणं दर्शयतीत्यन्ये । छदिरधि निदधाति छादनार्थं कटमुपरि निदधाति । देवतासम्बन्धेन हि सद ऐन्द्रम् । तस्मादिन्द्रस्य सदः सदनमित्युच्यते इन्द्रस्य प्राधान्यात् ।।


### संयुक्तमन्त्रः
विश्वज॒नस्य॑ छा॒येत्या॑ह विश्वज॒नस्य॒ ह्ये॑षा छा॒या यथ्सदो॒

### मन्त्रः
वि॒श्व॒ज॒नस्य॑ छा॒येत्या॑ह ।
वि॒श्व॒ज॒नस्य॒ ह्ये॑षा छा॒या यथ् सदः॑ ।  

#### टीका
12विश्वजनस्येति ।। विश्वयोः [पार्श्वयोः] छदिनिधानमन्त्रः । विश्वो जनो विश्वजनः । यो वा कश्चिदागतः तस्य सर्वस्यैषा छाया ग्रहणं यत्सदो नाम ।।


### संयुक्तमन्त्रः
नव॑छदि [53]  
तेज॑स्कामस्य मिनुयात्त्रि॒वृता॒ स्तोमे॑न॒ सम्मि॑त॒न्तेज॑स्त्रि॒वृत्ते॑ज॒स्व्ये॑व भ॑व॒त्येका॑दशछदीन्द्रि॒यका॑म॒स्य

### मन्त्रः
नव॑छदि तेज॑स्कामस्य मिनुयात् त्रि॒वृता॒ स्तोमे॑न॒ सम्मि॑त॒न् तेज॑स्त्रि॒वृत् ते॑ज॒स्व्ये॑व भ॑व॒ति ।[53]  
एका॑दशछदीन्द्रि॒यका॑मस्य ।  

#### टीका
13नवछदीत्याद्याः काम्याः ।। विश्वजनाद्याः काम्याः । विश्वजनादित्वात्तुगभावः । 'शीलिकामि' इत्यादिना णः, पूर्वपदप्रकृतिस्वरत्वम्, 'अतः कृकमि' इति सत्वम् । त्रिवृतेति । तस्यापि नवस्तोत्रीयत्वान्नवत्वयोगेन तुल्यता । तेजस्त्रिवृदिति । तेजोहेतुत्वात्तेजसा सहोत्पन्नत्वाच्च, यथा - 'तमग्निर्देवताऽन्वसृज्यत' इति । तेजस्व्येव भवति यजमानः ।।


### संयुक्तमन्त्रः
एका॑दशाख्षरा त्रि॒ष्टुगि॑न्द्रि॒यन्त्रि॒ष्टुगि॑न्द्रिया॒व्ये॑व भ॑वति॒ पञ्च॑दशछदि॒ भ्रातृ॑व्यवतᳶ

### मन्त्रः
एका॑दशाख्षरा त्रि॒ष्टुग् , इ॑न्द्रि॒यन् त्रि॒ष्टुग् , इ॑न्द्रिया॒व्ये॑व भ॑वति ।  

#### टीका
14एकादशछदीति ।। बहुव्रीहौ पूर्वपदप्रकृतिस्वरत्वम्, तत्रापि 'संख्या' इति पूर्वपदप्रकृतिस्वरत्वम् । इन्द्रियं त्रिष्टुगिति । इन्द्रियहेतुत्वादिन्द्रियतुल्यत्वाद्वा इन्द्रियाणामप्येकादशत्वात् । इन्द्रियावी इन्द्रियवान् । 'बहुलं छन्दसि' इति विनिः, 'मन्त्रे सोमाश्व' इति दीर्घत्वं व्यत्ययेनामन्त्रेऽपि भवति ।


### संयुक्तमन्त्रः
पञ्च॑दशछदि॒ भ्रातृ॑व्यवतᳶ पञ्चद॒शो वज्रो॒ भ्रातृ॑व्याभिभूत्यै

### मन्त्रः
पञ्च॑दशछदि॒ भ्रातृ॑व्यवतᳶ , पञ्चद॒शो वज्रो॒ भ्रातृ॑व्याभिभूत्यै।  

#### टीका
15पञ्चदशो वज्र इति ।। वज्रतुल्यत्वात् वीर्यवत्वाद्वा । तस्माद्वीर्यावन्त इति । 'स्तोमे डविधिः पञ्चदशाद्यर्थे' इति डः, भ्रातृव्याभिभूत्यै । दासीभारादिः ।।


### संयुक्तमन्त्रः
स॒प्तद॑शछदि प्र॒जाका॑मस्य सप्तद॒शᳶ प्र॒जाप॑तिᳶ , प्र॒जाप॑ते॒राप्त्या॒

### मन्त्रः
स॒प्तद॑शछदि प्र॒जाका॑मस्य , सप्तद॒शᳶ प्र॒जाप॑तिᳶ , प्र॒जाप॑ते॒राप्त्यै᳚ ।   

#### टीका
16सप्तदशः प्रजापतिरिति ।। 'यो वे सप्तदशं प्रजापतिम्' इत्यादिषु प्रसिद्धम् । प्रजापतेराख्या इति । तदाप्तौ हि प्रजास्सिध्यन्त्येवेति ॥

### संयुक्तमन्त्रः
एक॑विꣳशतिछदि प्रति॒ष्ठाका॑मस्यैकवि॒ꣳ॒शस्स्तोमा॑नाम्प्रति॒ष्ठा प्रति॑ष्ठित्या
### मन्त्रः
एक॑विꣳशतिछदि प्रति॒ष्ठाका॑मस्य + ए॒क॒वि॒ꣳ॒शस् स्तोमा॑नाम् प्रति॒ष्ठा , प्रति॑ष्ठित्यै ।  

#### टीका
17एकविंशस्स्तोमानां प्रतिष्ठेति ।। त्रिवृदादीनां ज्योतिषां तत्रान्तर्भावात् प्रतिष्ठित्यै प्रतिष्ठार्थं भवति । 'तादौ च' इति गतेः प्रकृतिस्वरत्वम् ।।


### संयुक्तमन्त्रः
उ॒दर॒व्ँवै सद॒ ऊर्गु॑दु॒म्बरो॑ मध्य॒त औदु॑म्बरीम्मिनोति मध्य॒त ए॒व प्र॒जाना॒मूर्ज॑न्दधाति॒ तस्मा᳚त् [54]  
म॒ध्य॒त ऊ॒र्जा भु॑ञ्जते

### मन्त्रः
उ॒दर॒व्ँ वै सद॒ ऊर्गु॑दु॒म्बरो॑ मध्य॒त औदु॑म्बरीम् मिनोति ।  
म॒ध्य॒त॒ ए॒व प्र॒जाना॒मूर्ज॑न् दधाति ।  
तस्मा᳚न् मध्य॒त ऊ॒र्जा भु॑ञ्जते ।[54]

#### टीका
18उदरस्थानीयं सदः, ऊर्गन्नं तत्स्थानीयः तद्धेतुत्वादुदुम्बरः । मध्यतः मध्ये । 'आद्यादिभ्यस्तसिः' । मिनोति प्रक्षिपति । तस्मान्मध्यतः मध्यमे उरसि [वयसि] ऊर्जा भुञ्जते भूयिष्ठेन प्रजास्सुखिता भवन्ति ।।


### संयुक्तमन्त्रः
यजमानलो॒के वै दख्षि॑णानि छ॒दीꣳषि॑ भ्रातृव्यलो॒क उत्त॑राणि॒ दख्षि॑णा॒न्युत्त॑राणि करोति॒ यज॑मानमे॒वाय॑जमाना॒दुत्त॑रङ्करोति॒ तस्मा॒द्यज॑मा॒नोऽय॑जमाना॒दुत्त॑रो

### मन्त्रः
य॒ज॒मा॒न॒लो॒के वै दख्षि॑णानि छ॒दीꣳषि॑ भ्रातृव्यलो॒क उत्त॑राणि॒ दख्षि॑णा॒न्युत्त॑राणि करोति ।  
यज॑मानमे॒वाय॑जमाना॒द् उत्त॑रङ् करोति॒ ।  
तस्मा॒द् यज॑मा॒नोऽय॑जमाना॒दुत्त॑रः ।

#### टीका
19यजमानलोक इत्यादि ।। दक्षिणानीति । उत्तराणि स्युः उत्तारकाणि । दक्षिणानि उत्तराणि उद्गततराणि भवन्ति यथोदगग्राणि छदींषि दृश्यन्ते । एवं हि अयजमानाद्भातृव्यादुत्तरं उद्गततरं करोति । तस्मादित्यादि । गतम् । उच्छब्दात् 'साधनक्रियावचने' इत्यादिना तरप् ।।


### संयुक्तमन्त्रः
ऽन्तर्व॒र्तान्क॑रोति॒ व्यावृ॑त्त्यै॒ तस्मा॒दर॑ण्यम्प्र॒जा उप॑ जीवन्ति॒

### मन्त्रः
अ॒न्त॒र्व॒र्तान् क॑रोति॒ व्यावृ॑त्त्यै ।  
तस्मा॒दर॑ण्यम् प्र॒जा उप॑ जीवन्ति ।  

#### टीका
20अन्तर्वर्तानिति ।। अन्तर्वर्तयन्तीत्यन्तर्वर्ताः, 'अन्तरपरिग्रहे' इति गतित्वं, पचाद्यचि थाथादिनोत्तरपदान्तोदात्तत्वम् । छदिरन्तर्धानाच्छादिततृणमूलान्युच्यन्ते । आरण्यकतृणकुला नामियं संज्ञेति केचित् । छदिच्छायमुपरि करोति अवस्तात्करोति । तद्व्यावृत्त्यै भवति । केभ्यः? ग्राम्येभ्यः छदिभ्य इति केचित् । अयजमानेभ्यो यजमानस्यैवेत्यन्ये । ग्राम्येभ्यस्तृणादिम्यः आरण्यानामित्यन्ये । तस्मादिति । यस्मादेव यजमानेनारण्यकोपजीवनं क्रियते तस्मादारण्यमपि प्रजा उपजीवन्ति ।।


### संयुक्तमन्त्रः
परि॑ त्वा गिर्वणो॒ गिर॒ इत्या॑ह यथाय॒जुरे॒वैतद्

### मन्त्रः
"परि॑ त्वा गिर्वणो॒ गिर॒" इत्या॑ह । य॒था॒य॒जुर् ए॒वैतत् ।

#### टीका
21'परित्वा गिर्वणो गिरः' इत्यादिसदःपरिश्रयणमन्त्रः । तेन प्रतिपादितमेवं सर्वं यथायजुर्भवत्येव । पूर्ववदस्य यजुष्ट्वं वेदितव्यम् ।।


### संयुक्तमन्त्रः
इन्द्र॑स्य॒ स्यूर॒सीन्द्र॑स्य ध्रु॒वम॒सीत्या॑है॒न्द्रꣳ हि दे॒वत॑या॒ सदो॒ यम्प्र॑थ॒मङ्ग्र॒न्थिङ्ग्र॑थ्नी॒याद्यत्तन्न वि॑स्र॒ꣳ॒सये॒दमे॑हेनाध्व॒र्युᳶ प्र मी॑येत॒ तस्मा॒थ्स वि॒स्रस्यः॑ ॥ [55]  

### मन्त्रः
इन्द्र॑स्य॒ स्यूर॒सीन्द्र॑स्य ध्रु॒वम॒सीत्या॑ह , ऐ॒न्द्रꣳ हि दे॒वत॑या॒ सदः ।  
यम् प्र॑थ॒मङ् ग्र॒न्थिङ् ग्र॑थ्नी॒याद् यत् तन्न वि॑स्र॒ꣳ॒सये॒दमे॑हेनाध्व॒र्युᳶ प्र मी॑येत॒ तस्मा॒थ् स वि॒स्रस्यः॑ ॥ [55]  

#### टीका
22इन्द्रस्यस्यूरसीत्यादि ।। गतम् । यं प्रथममित्यादि। व्याख्यातम् ।।+++(सम्पादकटिप्पणिः - विस्तृतव्याख्यानमन्यत्र मृग्यम् )+++।

इति षष्ठे द्वितीये दशमोनुवाकः ॥  


## अनुवाकः ११  हविर्धाने चतुर्णामुपरवाणां निर्माणम््  

सोमऋषिः
### संयुक्तमन्त्रः
शिरो॒ वा ए॒तद्य॒ज्ञस्य॒ यद्ध॑वि॒र्धान॑म्प्रा॒णा उ॑पर॒वा ह॑वि॒र्धाने॑ खायन्ते॒ तस्मा᳚च्छी॒र्षन्प्रा॒णा अ॒धस्ता᳚त्खायन्ते॒ तस्मा॑द॒धस्ता᳚च्छी॒र्ष्णᳶ प्रा॒णा

### मन्त्रः
शिरो॒ वा ए॒तद्य॒ज्ञस्य॒ यद्ध॑वि॒र्धान॑म्प्रा॒णा उ॑पर॒वाः ।  
ह॑वि॒र्धाने॑ खायन्ते॒ ,
तस्मा᳚च् छी॒र्षन् प्रा॒णाः ।  
अ॒धस्ता᳚त् खायन्ते॒ ,
तस्मा॑द् अ॒धस्ता᳚च् छी॒र्ष्णᳶ प्रा॒णाः ।

#### टीका
1शिरो वा इति ।। प्राणाः नासिकादयः । तत्स्थानीया उपरवाः । तस्मात्ते शिरस्थानीये हविर्धाने खायन्ते खनितव्याः इति विधिः । उपरवा नाम बिलविशेषाः प्रादेशमुखाः प्रादेशान्तराळाः । तस्माच्छीर्षन् प्राणाः नासिकादयः । अधस्ताच्च तस्य खायन्ते इति विधिः । 'ये विभाषा' इत्यात्वम् । तस्माच्छीर्ष्णः अधस्तात्प्राणाः ।।


### संयुक्तमन्त्रः
र॑ख्षो॒हणो॑ वलग॒हनो॑ वैष्ण॒वान्ख॑ना॒मीत्या॑ह वैष्ण॒वा हि दे॒वत॑योपर॒वा

### मन्त्रः
र॑ख्षो॒हणो॑ वलग॒हनो॑ वैष्ण॒वान् ख॑ना॒मीत्या॑ह ।  
वै॒ष्ण॒वा हि दे॒वत॑योपर॒वाः ।

#### टीका
2रक्षोहण इत्यादि ।। देवतासंबन्धेन वैष्णवाः उपरवा भवन्ति; मन्त्रलिङ्गात् ।।

### संयुक्तमन्त्रः
असु॑रा॒ वै नि॒र्यन्तो॑ दे॒वाना᳚म्प्रा॒णेषु॑ वल॒गान्न्य॑खन॒न्तान्बा॑हुमा॒त्रेऽन्व॑विन्द॒न्तस्मा᳚द्बाहुमा॒त्राᳶ खा॑यन्त

### मन्त्रः
असु॑रा॒ वै नि॒र्यन्तो॑ दे॒वाना᳚म् प्रा॒णेषु॑ वल॒गान्न्य॑खनन् ।  
तान् बा॑हुमा॒त्रे ऽन्व॑विन्दन् ।  
तस्मा᳚द् बाहुमा॒त्राᳶ खा॑यन्ते ।  

#### टीका
3असुरा इत्यादि ।। निर्यन्तः स्वयं नश्यन्तः देवानां प्राणेषु प्राणनिमित्तं प्राणाभावनिमित्तमिति यावत् । देवानां प्राणान्विनाशयितुं वलगान्यखनन् निखातवन्तः । वलगा नाम वलनाम्ना असुरराजेन दृष्टाः परमाराणप्रयोजनार्थं घटपटादिनिक्षिप्तास्थिरोमनखादिविविधामङ्गलद्रव्यसंभाररूपा भूमावन्तर्हिता उच्यन्ते ।
तान् वलगान् देवा बाहुमात्रे अन्वविन्दन् लब्धवन्तः असुरैः प्रयुक्तान् ज्ञात्वा गृहीतवन्तः । तस्मादुपरवा बाद्वुमात्राः खायन्ते इति विधिः । बाडुप्रमाणान् बाहुमात्रा मानं प्रमाणम् ।।


### संयुक्तमन्त्रः
इ॒दम॒हन्तव्ँव॑ल॒गमुद्व॑पामि [56]  
यन्न॑स्समा॒नो यमस॑मानो निच॒खानेत्या॑ह॒ द्वौ वाव पुरु॑षौ॒ यश्चै॒व स॑मा॒नो यश्चास॑मानो॒ यमे॒वास्मै॒ तौ व॑ल॒गन्नि॒खन॑त॒स्तमे॒वोद्व॑पति॒

### मन्त्रः
इ॒दम॒हन् तव्ँ व॑ल॒गम् उद्व॑पामि ।[56]  
यन्न॑स् समा॒नो यमस॑मानो निच॒खानेत्या॑ह ।  
द्वौ वाव पुरु॑षौ॒ यश् चै॒व स॑मा॒नो यश् चास॑मानः ।  
यमे॒वास्मै॒ तौ व॑ल॒गन् नि॒खन॑त॒स् , तमे॒वोद्व॑पति ।  

#### टीका
4इदमहमित्यादिपांसूद्वापनमन्त्रः ।। द्वौ एतौ पुरुषौ यश्च यजमानस्य विद्यावित्तसौभाम्यादिभिस्समानः तुल्यः यश्चासमान ऊनः उत्कृष्टो वा तौ वलगं अस्मै यजमानाय यजमानविनाशार्थं निखनतः, तमुद्वपत्येव ।।

### संयुक्तमन्त्रः
सन्तृ॑णत्ति॒ तस्मा॒थ्सन्तृ॑ण्णा अन्तर॒तᳶ प्रा॒णा

### मन्त्रः
सन्तृ॑णत्ति ।  
तस्मा॒थ् सन्तृ॑ण्णा अन्तर॒तᳶ प्रा॒णाः ।

#### टीका
5सतृणत्तीति विधिः ।। सन्तर्जनमधस्तादेकीकरणम्, उ तृदिर् हिंसानादरयोः, रौधादिकः । तस्मात्सन्तृण्णाः अभ्यन्तरे एकीभूताः प्राणा नासिकादयः । अकर्मणि निष्ठायामपि व्यत्ययेन गतेः प्रकृतिस्वरत्वम् ।।


### संयुक्तमन्त्रः
न सम्भि॑नत्ति॒ तस्मा॒दस॑म्भिन्नाᳶ प्रा॒णा

### मन्त्रः
न सम्भि॑नत्ति ।  
तस्मा॒दस॑म्भिन्नाᳶ प्रा॒णाः ।

#### टीका
6न सम्भिनत्तीति विधिः ।। बहिर्नैकीकरोतीत्यर्थः । तस्माद्बहिरसंभिन्नाः प्राणाः नासिकादयः पृथगधिष्ठाना एव वर्तन्ते ।।


### संयुक्तमन्त्रः
अ॒पोऽव॑ नयति॒ तस्मा॑दा॒र्द्रा अ॑न्तर॒तᳶ प्रा॒णा यव॑मती॒रव॑ नयति [57]  
ऊर्ग्वै यव॑ᳶ प्रा॒णा उ॑पर॒वाᳶ प्रा॒णेष्वे॒वोर्ज॑न्दधाति

### मन्त्रः
अ॒पोऽव॑ नयति ।
तस्मा॑द् आ॒र्द्रा अ॑न्तर॒तᳶ प्रा॒णाः ।
यव॑मती॒रव॑ नयति ।[57]  
ऊर्ग्वै यव॑ᳶ , प्रा॒णा उ॑पर॒वाᳶ ,
प्रा॒णेष्वे॒वोर्ज॑न् दधाति ।  

#### टीका
7अपोवनयति तेषूपरवेष्विति विधिः ।। तस्मादभ्यन्तरे आर्द्राः । यवमतीरित्यादि । ऊर्गन्नं यवः प्राणस्थानीयेषूपरवेषु तं दधाति यवमतीनामपामवनयने ।।

### संयुक्तमन्त्रः
ब॒र्हिरव॑ स्तृणाति॒ तस्मा᳚ल्लोम॒शा अ॑न्तर॒तᳶ प्रा॒णा

### मन्त्रः
ब॒र्हिरव॑ स्तृणाति ।  
तस्मा᳚ल् लोम॒शा अ॑न्तर॒तᳶ प्रा॒णाः ।

#### टीका
8बर्हिरवस्तृणात्यवटेष्विति विधिः ।। तस्माल्लोमशाः लोमवन्तः अन्तरतः ।।

### संयुक्तमन्त्रः
आज्ये॑न॒ व्याघा॑रयति॒ तेजो॒ वा आज्य॑म्प्रा॒णा उ॑पर॒वाᳶ प्रा॒णेष्वे॒व तेजो॑ दधाति॒

### मन्त्रः
आज्ये॑न॒ व्याघा॑रयति ।
तेजो॒ वा आज्य᳚म् ।  
प्रा॒णा उ॑पर॒वाᳶ , प्रा॒णेष्वे॒व तेजो॑ दधाति ।

#### टीका
9आज्येनेत्यादि ।। प्राणेषु तेजः तेजनं सामर्थ्यातिशयं दधाति ।।

### संयुक्तमन्त्रः
हनू॒ वा ए॒ते य॒ज्ञस्य॒ यद॑धि॒षव॑णे॒ न सन्तृ॑ण॒त्त्यस॑न्तृण्णे॒ हि हनू॒ अथो॒ खलु॑ दीर्घसो॒मे स॒न्तृद्ये॒ धृत्यै॒

### मन्त्रः
हनू॒ वा ए॒ते य॒ज्ञस्य॒ यद॑धि॒षव॑णे ।  
न सन्तृ॑ण॒त्ति ।
अस॑न्तृण्णे॒ हि हनू ।  
अथो॒ खलु॑ दीर्घसो॒मे स॒न्तृद्ये॒ , धृत्यै॒ ।  

#### टीका
10हनू इत्यादि ।। यस्मादसन्तृण्णे हनू तस्मात् अधिषवणफलके न संतृणत्ति विध्वा प्रोते न करोति । एवं हि हनुत्वं भवति । अथो खल्विति । दीर्घसोमे द्विरात्रादौ ते सन्तृद्ये विद्ध्वैव सन्धातव्ये श्लेषयितव्ये धृत्यै यावदभिषवणं तावद्धारणार्थम् । 'ऋदुपधाच्च' इति तृणातेः क्विप् । उक्थादि दीर्घसोम इत्यन्ये । स्तोमपृथुमान् [सौमप्रथिमा दैर्घ्यम्] ।।

### संयुक्तमन्त्रः
शिरो॒ वा ए॒तद्य॒ज्ञस्य॒ यद्ध॑वि॒र्धान᳚म् [58]  
प्रा॒णा उ॑पर॒वा हनू॑ अधि॒षव॑णे जि॒ह्वा चर्म॒ ग्रावा॑णो॒ दन्ता॒ मुख॑माहव॒नीयो॒ नासि॑कोत्तरवे॒दिरु॒दर॒ꣳ॒ सदो॑ य॒दा खलु॒ वै जि॒ह्वया॑ द॒थ्स्वधि॒ खाद॒त्यथ॒ मुख॑ङ्गच्छति य॒दा मुख॒ङ्गच्छ॒त्यथो॒दर॑ङ्गच्छति॒ तस्मा᳚द्धवि॒र्धाने॒ चर्म॒न्नधि॒ ग्राव॑भिरभि॒षुत्या॑हव॒नीये॑ हु॒त्वा प्र॒त्यञ्च॑ᳶ प॒रेत्य॒ सद॑सि भख्षयन्ति॒

### मन्त्रः
शिरो॒ वा ए॒तद् य॒ज्ञस्य॒ यद्ध॑वि॒र्धान᳚म् ।[58]  
प्रा॒णा उ॑पर॒वाः ।
हनू॑ अधि॒षव॑णे , जि॒ह्वा चर्म॒ , ग्रावा॑णो॒ दन्ता॒ , मुख॑माहव॒नीयो॒ , नासि॑कोत्तरवे॒दिर् उ॒दर॒ꣳ॒ सदः॑ ।  

य॒दा खलु॒ वै जि॒ह्वया॑ द॒थ्स्वधि॒ खाद॒त्यथ॒ मुख॑ङ् गच्छति ।
य॒दा मुख॒ङ् गच्छ॒त्यथो॒दर॑ङ् गच्छति ।  

तस्मा᳚द्धवि॒र्धाने॒ चर्म॒न्नधि॒ ग्राव॑भिरभि॒षुत्य् - आ॑हव॒नीये॑ हु॒त्वा प्र॒त्यञ्च॑ᳶ प॒रेत्य॒ सद॑सि भख्षयन्ति ।

#### टीका
11शिर इत्यादि रूपकम् ।। शिर इव भवति हविर्धानं यज्ञात्मनः पुरुषस्य प्राधान्यान् तत्राधस्तना उपरवास्तस्य प्राणपदव्यां वर्तन्ते तत्सकाशस्थिते अधिषवणफलके तस्य हनुसंकाशे दृश्येते, विधारकत्वात् । तत्रास्तीर्णं चर्म तस्य जिह्वेव भाति, कुट्टनाद्याधारकत्वात् । तत्र निषण्णा ग्रावाणः तस्य दन्ता इव राजन्ते, कुट्टनादिकारकत्वात् । तस्य मुखं आस्यमिवाहवनीयोग्निः प्रकाशते, हविषामदनीयानां प्रक्षेपात् । तस्य नासिकेव उत्तरवेदिः उत्तरनाभिरिवभाति, हविर्गन्धना[र्गन्धा]देस्तत्र व्यक्तीकरणात् । तस्योदरमिव सदस्सन्दृश्यते, तत्र सर्वभक्षाणां सन्निधानात् । इदं स्पष्टतरं प्रदर्शयितुं लौकिकभोक्तरि तावद्दशर्यति - यदा खलु वा इति । यदा खलु जिह्वया दत्सु दन्तेषु अधिखादति अधि उपरि क्रियते अभ्यवहार्यं अथ पुरुषः खादति, अथानन्तरं मुखं गच्छति यदा मुखं गच्छति अथ तदानीमेव तदुदरं गच्छति । एतद्यज्ञपुरुषे योजयति - तस्मादिति । एतेनैव क्रमेण शिरस्थानीये हविर्धाने जिह्वास्थानीये चर्मणि दन्तस्थानीयैर्ग्रावभिः अभिषुत्याहवनीये आस्यस्थानीये हुत्वा प्रक्षिप्य प्रत्यञ्चः परेत्य उदरस्थानीये सदसि भक्षयन्ति भक्षणमाचरन्ति ऋत्विजः । एवमृत्विग्भक्षणान्तो यज्ञपुरुषव्यापारो रूप्यते । अन्य आहुः - आस्यस्थमिये प्रक्षिप्तस्य उदरं प्रविष्टस्य पुनश्चर्वणस्थानीयं भक्षणं तदभिनयमृत्विजः कुर्युरिति ।।


### संयुक्तमन्त्रः
यो वै वि॒राजो॑ यज्ञमु॒खे दोह॒व्ँवेद॑ दु॒ह ए॒वैना॑मि॒यव्ँवै वि॒राट्

### मन्त्रः
यो वै वि॒राजो॑ यज्ञमु॒खे दोह॒व्ँ वेद॑ ।
दु॒ह ए॒वैना॑म् । इ॒यव्ँ वै वि॒राट् ।

#### टीका
12एवमिदं विधीयते - यो वै विराज इत्यादि ।। शिर आदिरूपकान्तं यज्ञमुखे यज्ञारम्भे यो विराजो यज्ञैर्दोहं वेद एनां विराजं दुहे दुग्धे उपक्रम एव तस्या ज्ञानत् तां दोग्धुं प्रभवतीति । विराजोन्नस्य हेतुत्वादियं विराट् । यद्वा - इयं विराट्संख्या संपद्यते, नवतिशतस्तोत्रीयत्वात् । तस्माद्वा इयं यज्ञभूत्यै धेनुर्विराडित्युच्यते ।।


### संयुक्तमन्त्रः
तस्यै॒ त्वक्चर्मोधो॑ऽधि॒षव॑णे॒ स्तना॑ उपर॒वा ग्रावा॑णो व॒थ्सा ऋ॒त्विजो॑ दुहन्ति॒ सोम॒ᳶ पयो॒ य ए॒वव्ँवेद॑ दु॒ह ए॒वैना᳚म् ॥ [59]  

### मन्त्रः
तस्यै॒ त्वक् चर्मोधो॑ऽधि॒षव॑णे॒ स्तना॑ उपर॒वा ग्रावा॑णो व॒थ्सा ऋ॒त्विजो॑ दुहन्ति॒ सोम॒ᳶ पयः॑ ।  
य ए॒वव्ँ वेद॑ दु॒ह ए॒वैना᳚म् ॥ [59]  

#### टीका
13इदानीं तां रूपद्वयीमवगमयति - यावदेव यजनभूमीषु विराट् धेनुस्थानीया तस्यै तस्याः त्वक्स्थानीयं चर्म त्वगिति पय आवपनमुच्यते । ऊधः आपीनभारः । तत्स्थानीये अधिषवणे त्वचोभावात्, स्तनस्थानीया उपरवाः प्रस्नवनवत्त्वात् । वत्सस्थानीया ग्रावाणः रसनिष्कासनहेतोः उपजनस्य कारणत्वात् । ऋत्विजो दुहन्ति विविधमन्त्रप्रयोगिणः ऋत्विजः दोग्धृस्थानीया भवन्ति । सोमः पयस्स्थानीयः । य एवमेनां यज्ञधेनुं वेद सोपि तां दुहे दुग्धे । 'लोपस्त आत्मनेपदेषु' इति तलोपः । यद्वृत्तयोगात्प्रथममाख्यातं न निहन्यते, द्वितीयं तु तिङः परत्वाद्वाक्यादित्वाद्वा ।।

इति भट्टभास्करमिश्रविरचिते ज्ञानयज्ञाख्ये यजुर्वेदभाष्ये षष्ठे काण्डे द्वितीयप्रश्ने एकादशोनुवाकः ॥
प्रश्नश्च समाप्तः ॥  
