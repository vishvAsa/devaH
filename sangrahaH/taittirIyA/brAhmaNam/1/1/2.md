+++
title = "०२ अग्न्याधानकालः"
unicode_script = "devanagari"
+++

{{< figure src="../../../../../../jyotiSham/history/images/zodiac_history/bce-2300-01-13_kRttikA_anUrAdhAH_equinox_dhaniShThA-shatabhiShak_maghA_solstice.png" title="" class="thumbnail">}}


## कृत्तिकापक्षः
कृत्ति॑कास्व् +++(चन्द्रे सूर्ये वा सति)+++ अ॒ग्निम् आद॑धीत ।  
ए॒तद् वा अ॒ग्नेर् नख्ष॑त्त्रम्  यत् कृत्ति॑काः +++(यतस् तस्मिन् युगे विषुव-सूर्यस्थानं तत्रासीत्)+++ ।+++(5)+++    
स्वाया॑मै॒वैन॑न् दे॒वता॑याम् आ॒धाय॑ ब्रह्मवर्च॒सी भ॑वति ।  

मुख॒व्ँ वा ए॒तन् नख्ष॑त्त्राणाम्, यत् कृत्ति॑काः ।  
यᳵ कृत्ति॑कास्व् अ॒ग्निम् आ॑ध॒त्ते मुख्य॑ ए॒व भ॑वति ।  

## रोहिणीपक्षः
अथो॒ खलु॑ अग्निनख्ष॒त्त्रम् इत्य् अप॑चायन्ति+++(=निन्दन्ति)+++ ।  
गृ॒हान् ह॒ दाहु॑को भवति ।  
प्र॒जाप॑ती रोहि॒ण्याम् अ॒ग्निम॑सृजत  +++(यतः पूर्वयुगे विषुवसूर्यस्थानं तत्रासीत्)+++ ।  
तन् दे॒वा रो॑हि॒ण्याम् आद॑धत ।  
ततो॒ वै ते सर्वा॒न् रोहा॑न् अरोहन्न् ।  
तद्रो॑हि॒ण्यै रो॑हिणि॒त्वम् ।  
यो रो॑हि॒ण्याम् अ॒ग्निम् आ॑ध॒त्ते ऋ॒ध्नोत्ये॒व ।  
सर्वा॒न् रोहा᳚न् रोहति ।  

## पुनर्वसुपक्षः
दे॒वा वै भ॒द्रास् सन्तो॒ ऽग्निम् आधि॑थ्सन्त ॥7 ॥
तेषा॒म् अना॑हितो॒ ऽग्निर् आसी᳚त् ।  
अथै᳚भ्यो वा॒मव्ँ वस्व् अपा᳚क्रामत् ।  
ते पुन॑र्-वस्वो॒र् आद॑धत ।  
ततो॒ वै तान् वा॒मव्ँवसू॒पाव॑र्तत ।  
यᳶ पु॒रा ऽभ॒द्रस् सन् पापी॑या॒न्थ् स्यात्,  
स पुन॑र्वस्वोर् अ॒ग्निम् आद॑धीत ।  
पुन॑र् ए॒वैन॑व्ँ वा॒मव्ँ वसू॒पाव॑र्तते ।  
भ॒द्रो भ॑वति ।

## पूर्वफल्गुनीपक्षः
यᳵ का॒मये॑त॒ दानका॑मा मे प्र॒जास् स्यु॒र् इति॑  ..  
स पूर्व॑यो॒ᳶ फल्गु॑न्योर् अ॒ग्निम् आद॑धीत ॥ 8 ॥  
अ॒र्य॒म्णो वा ए॒तन् नख्ष॑त्त्रय्ँ यत् पूर्वे॒ फल्गु॑नी ।  
अ॒र्य॒मेति॒ तम् आ॑हु॒र् यो ददा॑ति ।  
दान॑कामा अस्मै प्र॒जा भ॑वन्ति ।  

## उत्तर-फल्गुनीपक्षः
यᳵ का॒मये॑त भ॒गी स्या॒म् इति॑  ..  
स उत्त॑रयो॒ᳶ फल्गु॑न्योर् अ॒ग्निम् आद॑धीत ।  
भग॑स्य॒ वा ए॒तन् नख्ष॑त्त्रय्ँ यद् उत्त॑रे॒ फल्गु॑नी ।  
भ॒ग्य् ए॑व भ॑वति ।  

## चित्रापक्षः
का॒ल॒क॒ञ्जा वै नामासु॑रा आसन्न् ।  
ते सु॑व॒र्गाय॑ लो॒काया॒ग्निम् अ॑चिन्वत ।  
पुरु॑ष॒ इष्ट॑का॒म् उपा॑दधा॒त्, पुरु॑ष॒ इष्ट॑काम् +++(वीप्सार्थं द्विर्वचनम् ।)+++।  
स इन्द्रो᳚ ब्राह्म॒णो ब्रुवा॑ण॒ इष्ट॑का॒म् उपा॑धत्त - ए॒षा मे॑ चि॒त्रा नामेति॑ ।  
ते सु॑व॒र्गल्ँ लो॒कमा प्रारो॑हन्न् ।  
स इन्द्र॒ इष्ट॑का॒म् आवृ॑हत् ।  
तेऽवा॑कीर्यन्त ।  
ये॑ऽवाकी᳚र्यन्त त "ऊर्णा॒व्+अभ॑यो"+++(=ऊर्णनाभयो)+++ ऽभवन्न् ।  
द्वाव् उद॑पतताम् ॥10॥ तौ दि॒व्यौ श्वाना॑व् अभवताम् ।  
यो भ्रातृ॑व्यवा॒न्थ् स्यात् स चि॒त्राया॑म् अ॒ग्निमाद॑धीत ।  
अ॒व॒कीर्यै॒व भ्रातृ॑व्यान् ओजो॒ बल॑म् इन्द्रि॒यव्ँ वी॒र्य॑म् आ॒त्मन् ध॑त्ते ।  

## वसन्तः
व॒सन्ता᳚ ब्राह्म॒णो᳚ऽग्निमाद॑धीत ।  
व॒स॒न्तो वै ब्रा᳚ह्म॒णस्य॒र्तुः ।  
स्व ए॒वैन॑म् ऋ॒ताव् आ॒धाय॑ ब्रह्मवर्च॒सी भ॑वति ।  
मुख॒व्ँवा ए॒तदृ॑तू॒नाम् यद् व॑स॒न्तः ।  
यो व॒सन्ता॒ ऽग्निम् आ॑ध॒त्ते मुख्य॑ ए॒व भ॑वति ।  

अथो॒ योनि॑मन्तम् ए॒वैन॒म् प्रजा॑त॒म् आध॑त्ते ।  

## ग्रीष्मः
ग्री॒ष्मे रा॑ज॒न्य॑ आद॑धीत ।  
ग्री॒ष्मो वै रा॑ज॒न्य॑स्य॒र्तुः ।  
स्व ए॒वैन॑म् ऋ॒ताव् आ॒धाय॑ इन्द्रिया॒वी भ॑वति ।  

## शरत्
श॒रदि॒ वैश्य॒ आद॑धीत ।  
श॒रद् वै वैश्य॑स्य॒र्तुः ॥12॥  
स्व ए॒वैन॑म् ऋ॒ताव् आ॒धाय॑ प॒शु॒मान् भ॑वति ।  


## उत्तर-फल्गुनीपक्षः
न पूर्व॑यो॒ᳶ फल्गु॑न्योर् +++(पौर्णमास्याम्)+++ अ॒ग्निम् आद॑धीत ।  
ए॒षा वै ज॑घ॒न्या॑ रात्रि॑स्सव्ँवथ्स॒रस्य॑ यत् पूर्वे॒ फल्गु॑नी +++(पुरोत्तरायणात् प्राक् खल्ववर्तत)+++ ।  
पृ॒ष्टि॒त+++(=पृष्ठतः)+++ ए॒व स॑व्ँवथ्स॒रस्या॒ग्निम् आ॒धाय॑ पापी॑यान् भवति ।  
उत्त॑रयो॒र् आद॑धीत ।  
ए॒षा वै प्र॑थ॒मा रात्रि॑स् सव्ँवथ्स॒रस्य॑ यदुत्त॑रे॒ फल्गु॑नी ।  
मु॒ख॒त ए॒व स॑व्ँवथ्स॒रस्या॒ग्निम् आ॒धाय॑ वसी॑यान्भवति ।  

## यियक्षा
अथो॒ खलु॑, य॒दैवैन॑य्ँ य॒ज्ञ उ॑प॒नमे᳚त् अथाद॑धीत । +++('नर्तून्सूर्क्षेत् न नक्षत्रम्' इति ।)+++  
सैवास्यर्द्धिः॑ ॥13॥  
