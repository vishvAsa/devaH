---
title:  ०८, पितृयज्ञः
unicode_script: devanagari
---

## राजसूयानुब्राह्मणम्

### मन्त्रः
वै॒श्व॒दे॒वेन॒ वै प्र॒जाप॑तिᳶ प्र॒जा अ॑सृजत ।  
ता व॑रुणप्रघा॒सैर्व॑रुणपा॒शाद॑मुञ्चत् ।  
सा॒क॒मे॒धैᳶ प्रत्य॑स्थापयत् ।  
त्र्य॑म्बकै रु॒द्रन्नि॒रवा॑दयत ।  
पि॒तृ॒य॒ज्ञेन॑ सुव॒र्गल्ँ लो॒कम॑गमयत् ।  
यद्वै᳚श्वदे॒वेन॒ यज॑त  प्र॒जा ए॒व तद्यज॑मानस्सृजते ।  
ता व॑रुणप्रघा॒सैर्व॑रुणपा॒शान्मु॑ञ्चति ।  
सा॒क॒मे॒धैᳶ प्रति॑ष्ठापयति ।  
त्र्य॑म्बकै रु॒द्रन्नि॒रव॑दयते ॥52॥  
पि॒तृ॒य॒ज्ञेन॑ सुव॒र्गल्ँ लो॒कङ्ग॑मयति ।  
####  टीका
1 वैश्वदेवेनेत्यादि ॥

### मन्त्रः
द॒ख्षि॒ण॒तᳶ प्रा॑चीनावी॒ती निर्व॑पति ।  
द॒ख्षि॒णावृ॒द्धि पि॑तृ॒णाम् ।  

####  टीका
2 दक्षिणत  इति ॥ वेद्यादक्षिणतः प्राचीनावीतिनानिर्वापः कार्यः । हेतुं च तत्राह- हि यस्मात्पितृणां कर्तव्यं दक्षिणावृत्क्रियारम्भः दक्षिणा आवृत्यस्य तादृग्भवति ।
### मन्त्रः
अना॑दृत्य॒ तत् ।  
उ॒त्त॒र॒त ए॒वोप॒वीय॒ निर्व॑पेत् ।  

####  टीका
दूषयति- अनादृत्येत्यादि । गार्हपत्यस्यउत्तरतः उपवीतं कृत्वानिर्वपेत् ।
### मन्त्रः
उ॒भये॒ हि दे॒वाश्च॑ पि॒तर॑श्चे॒ज्यन्ते᳚ ।  

####  टीका
हेतुं चाह- उभयेहीत्यादि । नकेवलं पितर एवात्रेज्यन्ते अपितुउभयेऽपि देवाश्चपितरश्च ।
### मन्त्रः
अथो॒ यदे॒व द॑ख्षिणा॒र्धे॑ऽधि॒श्रय॑ति ।   
तेन॑ दख्षि॒णावृ॑त् ।  

####  टीका
तत्र  पित्रर्थदक्षिणावृत्त्वमादरणीयमेवेतिमन्यमानस्तदपिअस्त्येवेतिदर्शयति- अथो यदेवेत्यादि । गार्हपत्यस्य दक्षिणार्थे हविरधिश्रयणाद्दक्षिणावृत्त्वमप्यनुगृहीतमिति । 'उदात्तादनुदात्तस्यस्वरितः ' इत्येकारः स्वर्यते ॥

### मन्त्रः
सोमा॑य पितृ॒मते॑ पुरो॒डाश॒ꣳ॒ षट्क॑पाल॒न्निर्व॑पति ।  
स॒व्ँव॒थ्स॒रो वै सोम॑ᳶ पितृ॒मान् ॥53॥  
स॒व्ँव॒थ्स॒रमे॒व प्री॑णाति ।  

####  टीका
3 सोमायपितृमत इत्यादि  ॥ गतम् । धानास्तण्डुलप्रभवालाजाः ।
### मन्त्रः
पि॒तृभ्यो॑ बर्हि॒षद्भ्यो॑ धा॒नाः ।  
मासा॒ वै पि॒तरो॑ बर्हि॒षदः॑ ।  
मासा॑ने॒व प्री॑णाति ।  
### मन्त्रः
यस्मि॒न्वा ऋ॒तौ पुरु॑षᳶ प्र॒मीय॑ते ।  
सो᳚ऽस्या॒मुष्मि॑ल्ँलो॒के भ॑वति ।  
####  टीका
यस्मिन्वा इत्यादि  । यस्मिनृतौ चातुर्मास्ययाजी पुरुषः प्रमीयते म्रियते स एव अस्य अनेनाविभक्तः अमुष्मिन्जन्मान्तर भवति संवत्सरस्यमासानां च प्रीणनात् । उक्तं च- 'यदिवसन्ताप्रमीयते'  इत्यादि  ।
### मन्त्रः

ब॒हु॒रू॒पा धा॒ना भ॑वन्त्य् अहोरा॒त्राणा॑म॒भिजि॑त्यै ।   
####  टीका
बहुरूपत्वं शुक्लकृष्णमिश्रत्वम् । बहुरूपाणामहोरात्राणां अभिजयाय भवति ॥

### मन्त्रः
पि॒तृभ्यो᳚ऽग्निष्वा॒त्तेभ्यो॑ म॒न्थम् ।  
अ॒र्ध॒मा॒सा वै पि॒तरो᳚ऽग्निष्वा॒त्ताः ॥54॥  
अ॒र्ध॒मा॒साने॒व प्री॑णाति ।  
अ॒भि॒वा॒न्या॑यै दु॒ग्धे भ॑वति ।  
####  टीका
4 मन्थस्सक्तवो द्रवद्रव्यावलोडिताः इह तु अभिवान्यायामृतवत्सायादुग्धे भवति ।
### मन्त्रः

सा हि पि॑तृदेव॒त्य॑न्दु॒हे ।  

####  टीका
साखलुपितृदेवत्यं क्षीरं दुहेदग्धे । 'लोपस्तआत्मनेपदेषु'  इति तलोपः ॥

### मन्त्रः
यत्पू॒र्णन् तन्म॑नु॒ष्या॑णाम् ।  

####  टीका
5 यदित्यादि ॥ पूर्णं मनुष्याणां संबन्धि, तेषां  पूर्णत्वार्थित्वान्न्यूनत्वं  नसहते ।
### मन्त्रः
उ॒प॒र्य॒र्धो दे॒वाना᳚म् ।  

####  टीका
अर्धादुपरिउपर्यर्धः । उपरितनोवा अर्धउपर्यर्धः । तत्देवानां सम्बन्धि, उपरितनलोकवर्तित्वाद्देवानाम् ।
### मन्त्रः
अ॒र्धᳶ पि॑तृ॒णाम् ।  

####  टीका
पितृणां सम्बन्धीअर्धः , अपुष्कलत्वेनामङ्गळ्यत्वात् । तेहिछिन्नादिकामाः ख्यायन्ते ।
### मन्त्रः
अ॒र्ध उप॑मन्थति ।  
अ॒र्धो हि पि॑तृ॒णाम्  एक॒योप॑मन्थति ॥55॥  

####  टीका
अर्धउपमन्थतीतिअर्धेदुग्धं  अर्धेसक्तवइत्येवार्धद्वयमवस्थाप्यउपमन्थति ।
### मन्त्रः

एका॒ हि पि॑तृ॒णान् द॒ख्षि॒णोप॑मन्थति ।  
द॒ख्षि॒णावृ॒द्धि पि॑तृ॒णाम् ।  
####  टीका
दक्षिणादक्षिणामुखोवा । दक्षिणावृत्त्वं व्याख्यातम् ।
### मन्त्रः
अना॑र॒भ्योप॑मन्थति ।  
तद्धि पि॒तॄन्गच्छ॑ति ।
####  टीका
अनारभ्येति । अनारभ्यस्थूणादिष्वनाबद्ध्यहस्ताभ्यामेव उपमन्थति । पितॄणां हृदयंगमम् ॥

### मन्त्रः
इ॒मान्दिश॒व्ँवेदि॒मुद्ध॑न्ति ।  
उ॒भये॒ हि दे॒वाश्च॑ पि॒तर॑श्चे॒ज्यन्ते᳚ ।  
####  टीका
6 इमामिति ॥ दक्षिणपूर्वां दिशं दक्षिणपूर्वदिगनुसारेणवेदिमुद्धन्तिउत्पादयन्ति ।

### मन्त्रः
चतु॑स्स्रक्तिर्भवति ।  
####  टीका
देवानां पितॄणां चसंबन्धित्वाद्दिग्द्वयस्यचतुस्स्रक्तिः चतुरश्राः प्रतिदिशं स्रक्तवः ।
### मन्त्रः

सर्वा॒ ह्यनु॒ दिश॑ᳶ पि॒तरः॑ ।
####  टीका
सर्वाः खलुदिशोऽनुव्याप्यपितरोवर्तन्ते ।     
तस्मात्    सर्वप्रीणनीभवति ।
### मन्त्रः
अखा॑ता भवति ॥56॥  
खा॒ता हि दे॒वाना᳚म् ।
####  टीका
अखातेति  चतुरङ्गुलादिनिवृत्तिः । समीकरणं तुभवत्येव । देवानां हिखाताप्रियानपितॄणां अहिंसारुचित्वात् ॥

### मन्त्रः
म॒ध्य॒तो᳚ऽग्निराधी॑यते ।  

####  टीका
7 मध्यत इति ॥ वेदेर्मध्येअग्निराधीयते ।
### मन्त्रः
अ॒न्त॒तो हि दे॒वाना॑माधी॒यते᳚ ।  

####  टीका
देवानां खलुअन्ततः पर्यन्तेषु आधीयते ।
### मन्त्रः
वर्षी॑यानि॒ध्म इ॒ध्माद्भ॑वति॒ व्यावृ॑त्त्यै ।  

####  टीका
वर्षीयानिति । इध्मात्प्रकृतात्द्विप्रादेशाच्चवर्षीयान्वृद्धतर इध्मोभवति व्यावृत्त्यर्थं दैव्यात् ।
### मन्त्रः
परि॑श्रयत्य् अ॒न्तर्हि॑तो॒ हि पि॑तृलो॒को म॑नुष्यलो॒कात् ।  

####  टीका
परिश्रयतीति । परितोवेदिं छादयति ।
### मन्त्रः

####  टीका
मनुष्यलोकात् अन्तर्धत्तेपितृलोकः तद्धिसदृशत्वात्तत्र  त्यानामनुपलम्भाद्वा ॥


### मन्त्रः
यत्परु॑षि दि॒नन् तद्दे॒वाना᳚म् ।  

####  टीका
8 यदित्यादि ॥ परुषिपर्वणियद्दिनं भिन्नं तद्देवानां प्रियम् । द्यतेर्निष्ठानत्वं छान्दसम् ।
### मन्त्रः
यद॑न्त॒रा तन्म॑नु॒ष्या॑णाम् ॥57॥  

####  टीका
यदन्तरापर्वणोर्मध्येदिनं तन्मनुष्याणां प्रियम् ।
### मन्त्रः
यथ्समू॑लन् तत्पि॑तृ॒णाम् ।  

####  टीका
तस्मान्यत्समूलं तत्पितृणां प्रियम् ।     
### मन्त्रः
समू॑लम्ब॒र्॒हिर्भ॑वति॒ व्यावृ॑त्त्यै ।  

####  टीका
तस्मात् समूलं बर्हिर्भवतिइतरव्यावृत्तये ।
### मन्त्रः
द॒ख्षि॒णा स्तृ॑णाति ।  
द॒ख्षि॒णावृ॒द्धि पि॑तृ॒णाम् ।  

####  टीका
दक्षिणेति । दक्षिणतआरभ्यदक्षिणाग्रान्वास्तृणाति ।
### मन्त्रः
त्रिᳶ पर्ये॑ति ।  
तृ॒तीये॒ वा इ॒तो लो॒के पि॒तरः॑ ।  
ताने॒व प्री॑णाति ।
####  टीका
त्रिः पर्येतीत्यादि । गतम् । बर्हिषावेदिं स्तृणन्पर्येति । देवलोकस्यैवएकदेशः पितृलोकः ।   तस्मात्  इतोमनुष्यलोकात्तृतीयेलोकेपितरोवर्तन्ते ।
### मन्त्रः
त्रिᳶ पुन॒ᳶ पर्ये॑ति,  षट्थ्सम्प॑द्यन्ते ॥ 58॥  
षड्वा ऋ॒तवः॑ ।   ऋ॒तूने॒व प्री॑णाति ।  
####  टीका
त्रिः पुनः पर्येतिआस्तृणन् ॥

### मन्त्रः
यत्प्र॑स्त॒रय्यँजु॑षा गृह्णी॒यात्  प्र॒मायु॑को॒ यज॑मानस्स्यात् ।  
यन्न गृ॑ह्णी॒याद् अ॒ना॒य॒त॒नस्स्या᳚त् ।  
####  टीका
9 यदित्यादि ॥ इन्द्रस्ययजमानस्य पितृषु कीर्तनात्यजमानात्मत्वाच्च प्रस्तरस्ययजुषेग्रहणे यजमानः प्रमायुकः मरणशीलः स्यात् । तूष्णीं ग्रहणेतुनायं दोषः , अकृतप्रायत्वात्तस्य । तर्ह्यग्रहणमेवास्त्वितिचेत्- अग्रहणे अनायतनोयजमानः स्यात् । हविषामायतनस्य अगृहीतत्वात् ।   तस्मात्  ग्रहीतव्य एव ।
### मन्त्रः
तू॒ष्णीमे॒व न्य॑स्येन् न प्र॒मायु॑को॒ भव॑ति ।  
नाना॑यत॒नः ।  

####  टीका

तूष्णीं ग्रहणस्याग्रहणतुल्यत्वात् अनायतनत्वदोषस्तदवस्थ एवेति यजुषैवगृहीत्वा तूष्णीमेवन्यस्येत्सादयेत् ।  एवं ग्रहणात्तूष्णीमुपचाराच्चदोषद्वयाभावः । यद्वा- अग्रहणस्ययजुषाग्रहणस्यचतुल्यत्वात्तूष्णीमेवगृह्णीयादिति  स्थितेसादनवत्तूष्णीमेवकुर्यात् । 'अदित्यास्त्वा'  इति यजुषासादनेग्रहणोक्तदोषप्रसङ्गात् ॥

### मन्त्रः
यत्त्रीन्प॑रि॒धीन्प॑रिद॒ध्यात् ॥59॥  
मृ॒त्युना॒ यज॑मान॒म्परि॑गृह्णीयात् ।  
यन्न प॑रिद॒ध्याद् रख्षाꣳ॑सि य॒ज्ञꣳ ह॑न्युः ।  
####  टीका
10 यत्त्रीनिति ॥ मृत्युनायजमानं परिग्राहयेत् । परिधिरिति त्रिषु तत्कीर्तनात् । अग्रहणेरक्षांसिअप्रतिबन्धेनयज्ञमनुप्रविश्यहन्युः ।  
### मन्त्रः
द्वौ प॑रि॒धी परि॑दधाति  रख्ष॑सा॒मप॑हत्यै ।  
अथो॑ मृ॒त्योरे॒व यज॑मान॒मुथ्सृ॑जति ।  

####  टीका
तस्मात्  द्वौपाश्चात्योत्तरौपरिदधाति ।  एवं हि कृतं चाकृतं चपरिधानमितिदोषद्वयाप्रसङ्गः ॥

### मन्त्रः
यत्त्रीणि॑ त्रीणि ह॒वीꣳष्यु॑दा॒हरे॑युः ।  

####  टीका
11 यत्त्रीणीत्यादि ॥ यदित्रीणिहवीं षि'सोमायपितृमते'  इत्यादि  विहितानिसहवेद्यां  उदाहरेयुः सादयेयुः अध्वर्य्वादयः तदाएषां  यजमानानामध्वर्यूणां वासंबन्धिनः पुरुषाः त्रयस्त्रयः साकं सहप्रमीयेरन्म्रियेरन् ।
### मन्त्रः
त्रय॑स्त्रय एषाꣳ सा॒कम्प्रमी॑येरन्न् ।  

####  टीका
ननुत्रीण्येवहवींषि  सोमबर्हिषदग्निष्वात्तेभ्योविहितानितत्कथं वीप्सा, उच्यते- अध्वर्युसमुदायविषयमिदम् । तत एवोदाहरेयुरिति बहुवचनम् । प्रत्यध्वर्युत्रीणिभवन्तीतिवीप्सोपपत्तिः ।

### मन्त्रः
एकै॑कमनू॒चीना᳚न्यु॒दाह॑रन्ति ।  

####  टीका
एकैकमिति । अनूचीनानिअनुक्रमेणस्थितानिएकैकं सादयन्त्वध्वर्यवः । द्विर्वचनेनबहुत्वस्यगतत्वात् एकवचनम् । 'एकं बहुव्रीहिवत्'  इति विभक्तिलोपः । अन्वक्छब्दात् 'विभाषाञ्चेरदिक्स्त्रियाम्'  इति खः ।
### मन्त्रः
एकै॑क ए॒वैषा॑म॒न्वञ्च॒ᳶ प्रमी॑यते ।  

####  टीका
एषां संबन्धीपुरुषएकैक एवप्रमीयतेम्रियते । पूर्ववदेकवचनम् । अन्वञ्चः अनुक्रमेणस्थिताः अनुक्रमेणस्वकालेम्रियन्तेसर्वेपुरुषा इत्यर्थः ॥

### मन्त्रः
क॒शिपु॑ कशिप॒व्या॑य ,+उ॒प॒बर्ह॑णमुपबर्ह॒ण्या॑य ,  + आञ्ज॑नमाञ्ज॒न्या॑य + अ॒भ्यञ्ज॑नमभ्यञ्ज॒न्या॑य यथाभा॒गमे॒वैना᳚न्प्रीणाति ॥ 60॥  
####  टीका
12 कशिपुआस्तरणादि । उपबर्हणमुपधानादि । आञ्जनाभ्यञ्जनेगते ।  एतान्यपिएकैकमुदाहरन्तीत्येव । यत्तदर्हइत्यर्थः । कशिप्वादिभ्यः । यथाभागमिति । योयस्यभागः इष्टः तेनतेनएनान्कशिपव्यादीन्प्रीणातितर्पयति । 'नाव्ययीभावादतोम्त्वपञ्चम्याः '  इति तृतीयायाः अम्भावः ॥

 इति षष्ठेअष्टमोऽनुवाकः ॥  
