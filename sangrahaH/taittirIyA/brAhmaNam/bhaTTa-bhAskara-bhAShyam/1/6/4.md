---
title:  ०४, वरुणप्रघासाः
unicode_script: devanagari
---
 ## राजसूयानुब्राह्मणम्

 ### मन्त्रः
 प्र॒जाप॑तिस्सवि॒ता भू॒त्वा प्र॒जा अ॑सृजत ।  

####  टीका
1 प्रजापतिस्सवितेत्यादि ॥ सवितासर्वस्य अनुज्ञाताआदित्य एवभूत्वाप्रजा असृजतप्रजापतिः ।
### मन्त्रः
ता ए॑न॒मत्य॑मन्यन्त ।  

####  टीका
ताः सर्वा अनुजायमानाः एनं प्रजापतिं अत्यमन्यन्ततदभिप्रायमतिक्रम्य कर्तव्यान्यमन्यन्त ।
### मन्त्रः
ता अ॑स्मा॒दपा᳚क्रामन्न् ।  

####  टीका
ताः प्रजा अस्मात्प्रजापतेस्सकाशात् अपाक्रामन्अपक्रान्ताश्चततः प्रजापतेः ।
### मन्त्रः
ता वरु॑णो भू॒त्वा प्र॒जा वरु॑णेनाग्राहयत् ।  
ताᳶ प्र॒जा वरु॑णगृहीताᳶ प्र॒जाप॑ति॒म्पुन॒रुपा॑धावन्ना॒थमि॒च्छमा॑नाः ।  
स ए॒तान्प्र॒जाप॑तिर्वरुणप्रघा॒सान॑पश्यत् ।  
तान्निर॑वपत् ।  
तैर्वै स प्र॒जा व॑रुणपा॒शाद॑मुञ्चत् ।  
यद्व॑रुणप्रघा॒सा नि॑रु॒प्यन्ते᳚ प्र॒जाना॒मव॑रुणग्राहाय ।  

####  टीका
अथप्रजापतिः वरुणोभूत्वावरुणेनवारकेणवरुणपाशेन अग्राहयत् ॥

### मन्त्रः
तासा॒न्दख्षि॑णो बा॒हुर्न्य॑क्न॒ आसी᳚त् ।  
स॒व्यᳶ प्रसृ॑तः ।  
####  टीका
2 तासामित्यादि ॥ न्यक्नः अन्तर्निमग्नः । अञ्चतेर्निष्ठानत्वं छान्दसं , तस्यासिद्धत्वात्कुत्वम् । प्रसृतः प्रततः प्रसारितः ।
### मन्त्रः
स ए॒तान्द्वि॒तीया᳚न्दख्षिण॒तो वेदि॒मुद॑हन्न् ।  

####  टीका
स एतामित्यादि । उदहन्उद्धन्तिस्मघातवानित्यर्थः ।
### मन्त्रः
ततो॒ वै स प्र॒जाना॒न्दख्षि॑णम्बा॒हुम्प्रासा॑रयत् ।  
यद्द्वि॒तीया᳚न्दख्षिण॒तो वेदि॑मु॒द्धन्ति॑ ।  
प्र॒जाना॑मे॒व तद्यज॑मानो॒ दख्षि॑णम्बा॒हुम्प्रसा॑रयति ।  
####  टीका
ततो वा इत्यादि  । वेदिद्वयप्रसारणं बाहुद्वयप्रसारणहेतुरासीत् ।
### मन्त्रः
तस्मा᳚च्चातुर्मास्यया॒ज्य॑मुष्मि॑ल्ँलो॒क उ॑भ॒याबा॑हुर् य॒ज्ञाभि॑जित॒ꣵ॒ ह्य॑स्य ।  

####  टीका
उभयाबाहुरिति  । उभयबाहुकार्यकुशलः अमुष्मिन्लोकेस्थानेआगमिष्यतिजने । छान्दसं पूर्वपदस्यदीर्घत्वम्।यज्ञेनाभिजितं अस्यैतत्सामर्थ्यम् ॥

### मन्त्रः
पृ॒थ॒मा॒त्राद्वैदी॒ अस॑म्भिन्ने भवतः ॥30॥  

####  टीका
3 पृथमात्रादिति  ॥ पृथः त्रयोदशाङ्गुलः । पचाद्यच्, संप्रसारणम् । तावताऽन्तराळेनवेदीअसं भिन्नेअसं सृष्टेभवतः ।
### मन्त्रः
तस्मा᳚त्पृथमा॒त्रव्व्यँꣳसौ᳚ ।  

####  टीका
तस्मादिति  । पृथमात्रं विश्लिप्य अंसौवर्तेते । ससाधनां क्रियां उपसर्गआचष्टे ॥

### मन्त्रः
उत्त॑रस्या॒व्ँवेद्या॑मुत्तरवे॒दिमुप॑ वपति ।  
प॒शवो॒ वा उ॑त्तरवे॒दिᳶ प॒शूने॒वाव॑रुन्धे ।
####  टीका
4 उत्तरस्यामित्यादि ॥ गतम् । सामर्थ्यात्दक्षिणं बहिरुत्तरवेदिरिति गम्यते ।
### मन्त्रः
अथो॑ यज्ञप॒रुषोऽन॑न्तरित्यै ।  

####  टीका
अथो  इति । यज्ञावयवस्य अनन्तरित्यै अबहिष्कारार्थं उभयोः बहिष्करणेअन्तरितैववेदिस्स्यात् ॥

### मन्त्रः
ए॒तद्ब्रा᳚ह्मणान्ये॒व पञ्च॑ ह॒वीꣳषि॑ ।  

####  टीका
5  एतद्ब्राह्मणान्येवेत्यादि ॥  एतदिति अनन्तरोदितं वैश्वदेवब्राह्मणं निर्दिशति ।  एतत्ब्राह्मणं येषां तान्येवपञ्चहवींषि  अष्टानामाद्यानि अत्रापिद्वितीयेपर्वणिभवन्ति ।
### मन्त्रः
अथै॒ष ऐ᳚न्द्रा॒ग्नो भ॑वति ।  
प्रा॒णा॒पा॒नौ वा ए॒तौ दे॒वाना᳚य्ँयदि॑न्द्रा॒ग्नी
यदै᳚न्द्रा॒ग्नो भव॑ति प्रा॒णा॒पा॒नावे॒वाव॑ रुन्धे ।

ओजो॒ बल॒व्ँवा ए॒तौ दै॒वाना᳚य्ँयदि॑न्द्रा॒ग्नी ।  
यदै᳚न्द्रा॒ग्नो भव॑त्य्
ओजो॒ बल॑मे॒वाव॑रुन्धे ।  

मा॒रु॒त्या॑मिख्षा॑ भवति ।  
वा॒रु॒ण्या॑मिख्षा᳚ ।  
मे॒षी च॑ मे॒षश्च॑ भवतः ।
####  टीका
अथहविरन्तरब्राह्मणम्- ऐन्द्राग्न इत्यादि  । गतम् ॥

### मन्त्रः
मि॒थु॒ना ए॒व प्र॒जा व॑रुणपा॒शान्मु॑ञ्चति लो॒म॒शौ भ॑वतो मेध्य॒त्वाय॑ ॥32॥  

श॒मी॒प॒र्णान्युप॑ वपति ।  
घा॒समे॒वाभ्या॒मपि॑ यच्छति ।  
प्र॒जाप॑तिम॒न्नाद्य॒न्नोपा॑नमत् ।  
स ए॒तेन॑ श॒तेध्मे॑न ह॒विषा॒ऽन्नाद्य॒मवा॑रुन्ध ।  
यत्प॑रश्श॒तानि॑ शमीप॒र्णानि॒ भव॑न्त्य् +
अ॒न्नाद्य॒स्याव॑रुद्ध्यै ।
####  टीका
6 मिथुना इति ॥ मेषमेष्योर्मिथुनत्वात्भिथुनाः स्त्रीपुंसात्मिकाः प्रजामुञ्चति । लोमशौऊर्णाभिश्छन्नौ । लोमादिलक्षणश्शः । मेध्यत्वाय ॥

### मन्त्रः
सौ॒म्यानि॒ वै क॒रीरा॑णि ।  
सौ॒म्या खलु॒ वा आहु॑तिर्दि॒वो वृष्टि॑ञ्च्यावयति ।  
यत्क॒रीरा॑णि॒ भव॑न्ति  सौ॒म्ययै॒वाहु॑त्या दि॒वो वृष्टि॒मव॑रुन्धे ।  
####  टीका
7 करीराणिखर्जूराणिखर्जूरफलानि ॥ गतमन्यत् ॥

### मन्त्रः
का॒य एक॑कपालो भवति  प्र॒जाना᳚ङ्क॒न्त्वाय॑ ।  

####  टीका
8 कायः प्राजापत्यः । 'कस्येत्' इतीत्वम् । कंत्वं सुखवत्त्वम् । कमितिमकारान्तं सुखनाम । मत्वर्थीयोलुप्यते ॥

### मन्त्रः
प्र॒ति॒पू॒रु॒षङ्क॑रम्भपा॒त्राणि॑ भवन्ति ।  
जा॒ता ए॒व प्र॒जा व॑रुणपा॒शान्मु॑ञ्चति ।  एक॒मति॑रिक्तम् ।  

ज॒नि॒ष्यमा॑णा ए॒व प्र॒जा व॑रुणपा॒शान्मु॑ञ्चति ॥33॥  
####  टीका
9 करम्भपात्राणीति ॥ दधिसन्मिश्रास्सक्तवः करम्भाः तन्मयानिपात्राणि ॥ गतमन्यत् ॥

 इति षष्ठेचतुर्थोऽनुवाकः ॥  
