---
title: प्रपाठकः 3
unicode_script: devanagari
---

##  अनुवाकः ४

### मन्त्रः
ब्र॒ह्म॒वा॒दिनो॑ वदन्ति ।  
नाग्नि॑ष्टो॒मो नोक्थ्यः॑ ।  
न षो॑ड॒शी नाति॑रा॒त्रः ।  
अथ॒ कस्मा᳚द्वाज॒पेये॒ सर्वे॑ यज्ञक्र॒तवोऽव॑रुध्यन्त॒ इति॑ ।  

प॒शुभि॒रिति॑ ब्रूयात् ।  

आ॒ग्ने॒यम्प॒शुमाल॑भते ।  
अ॒ग्नि॒ष्टो॒ममे॒व तेनाव॑रुन्धे ।  
ऐ॒न्द्रा॒ग्नेनो॒क्थ्य᳚म् ।  
ऐ॒न्द्रेण॑ षोड॒शिन॑स्स्तो॒त्रम् ।  

सा॒र॒स्व॒त्याऽति॑रा॒त्रम् ॥ 22॥  
मा॒रु॒त्या बृ॑ह॒तस्स्तो॒त्रम् ।  

####  टीका
1 ब्रह्मवादिन इत्यादि ॥ इदानीं पशुद्वारेण अग्निष्टोमादिरूपाणां वाजपेयस्य प्रतिपादयति - अग्निष्टोमाद्यात्मनोऽप्यस्य सर्वयज्ञक्रत्वात्मकत्वं वा कस्माद्धेतोर्भवति । अस्ति खलु स उपाय इति तज्जिज्ञासवो ब्रह्मवादिनः पृच्छन्ति । उक्थ्यादयोऽग्निष्टोभस्य गुणविकाराः । यज्ञाश्च क्रतवश्च यज्ञक्रतवः । क्रतवो यूपवन्तः, प्राधान्यात्पुनरुपादानम् ।

पशुरिति । तेभ्यः पशुभिरिति उत्तरं भूयात् ।

तांश्च दर्शयति - आग्नेयमित्यादि । आग्नेयादिभिरग्निष्टोमाद्यात्मताऽस्य क्रियते । आग्नेयादयोऽग्निष्टोमादीनां सवनपशवः क्रतुव्यावृत्तिहेतवः ।

सारस्वती मेषी । मारुती वशा ॥
### मन्त्रः
ए॒ताव॑न्तो॒ वै य॑ज्ञक्र॒तवः॑ ।  
तान्प॒शुभि॑रे॒वाव॑रुन्धे ।  
आ॒त्मान॑मे॒व स्पृ॑णोत्यग्निष्टो॒मेन॑ ।  
प्रा॒णा॒पा॒नावु॒क्थ्ये॑न ।  
वी॒र्यꣳ॑ षोड॒शिन॑स्स्तो॒त्रेण॑ ।  
वाच॑मतिरा॒त्रेण॑ ।  
प्र॒जाम्बृ॑ह॒तस्स्तो॒त्रेण॑ ।  
इ॒ममे॒व लो॒कम॒भिज॑यत्यग्निष्टो॒मेन॑ ।  
अ॒न्तरि॑ख्षमु॒क्थ्ये॑न ॥23॥  
सु॒व॒र्गँल्लो॒कꣳ षो॑ड॒शिन॑स्स्तो॒त्रेण॑ ।  
दे॒व॒याना॑ने॒व प॒थ आरो॑हत्यतिरा॒त्रेण॑ ।  
नाकꣳ॑ रोहति बृह॒तस्स्तो॒त्रेण॑ ।  
तेज॑ ए॒वात्मन्ध॑त्त आग्ने॒येन॑ प॒शुना᳚ ।
####  टीका

2 एतावन्त इत्यादि ॥ गतम् । स्पृणोति प्रीणयति । अयं वाजपेयोऽग्निष्टोमाद्यात्मना आत्मादिप्रीणनहेतुर्भवति । किञ्च - अनेन वाजपेयेन अग्निष्टोमाद्यात्मना पृथिव्यादीन् जयति ।
### मन्त्रः
ओजो॒ बल॑मैन्द्रा॒ग्नेन॑ ।  
इ॒न्द्रि॒यमै॒न्द्रेण॑ ।  
वाचꣳ॑ सारस्व॒त्या ।  
उ॒भावे॒व दे॑वलो॒कञ्च॑ मनुष्यलो॒कञ्चा॒भिज॑यति मारु॒त्या व॒शया᳚ ।  
####  टीका
अपि च तत्तत्सवनपशुभिराग्नेयादिभिः तेजःप्रभृतीन्यात्मनि धत्ते स्थापयति । ओजः ओजिष्ठमुज्ज्वलं बलम् ॥
### मन्त्रः

स॒प्तद॑श प्राजाप॒त्यान्प॒शूनाल॑भते ।  
स॒प्त॒द॒शᳶ प्र॒जाप॑तिः ॥24॥  
प्र॒जाप॑ते॒राप्त्यै᳚ ।  
श्या॒मा एक॑रूपा भवन्ति ।  
ए॒वमि॑व॒ हि प्र॒जाप॑ति॒स्समृ॑द्ध्यै ।  

####  टीका

3 सप्तदशेत्यादि ॥ गतम् ॥ एवमिवेति अव्यक्तत्वाच्छ्याम इव वर्णजात्याद्यनवधारणादेकरूपः । तस्माद्रूपसमृद्धिर्भवतीति ॥
### मन्त्रः
तान्पर्य॑ग्निकृता॒नुथ्सृ॑जति ।  
म॒रुतो॑ य॒ज्ञम॑जिघाꣳसन्प्र॒जाप॑तेः ।  
तेभ्य॑ ए॒ताम्मा॑रु॒तीँव्व॒शामाल॑भत ।  
तयै॒वैना॑नशमयत् ।  

####  टीका

4 तानित्यादि ॥ तेषां प्राजापत्यानां पर्यग्निकरणानन्तरं उत्तरं प्राकृतं कर्म न कुर्यात् .। अपि तु मारुतीं वशामालभेत ।
### मन्त्रः

मा॒रु॒त्या प्र॒चर्य॑ ।  
ए॒तान्थ्संज्ञ॑पयेत् ।  
म॒रुत॑ ए॒व श॑मयि॒त्वा ॥25॥  
ए॒तैᳶ प्रच॑रति ।  
य॒ज्ञस्याघा॑ताय ।  
####  टीका
हेतुमाह - मरुत इत्यादि ॥ गतम् ॥ तस्मान्मारुत्या प्रचर्य एतान् प्राजापत्यान् संज्ञपयेत् मारयेत् । शमयत्येव यज्ञस्य हन्तॄम् मरुतः । प्राजापत्यानां प्रचारः कृतो भवति । तच्च यज्ञस्यावधाय भवति ॥
### मन्त्रः
ए॒क॒धा व॒पा जु॑होति ।  
ए॒क॒दे॒व॒त्या॑ हि ।  
ए॒ते ।  
अथो॑ एक॒धैव यज॑माने वी॒र्य॑न्दधाति ।  
####  टीका

5 एकधेति ॥ न पृथग्जुहोति । हेतुमाह - एकदेवत्या ह्येत हति ॥ अथो अपि च एकीकृत्य सर्वं वीर्यं यजमाने दधाति ॥
### मन्त्रः

नै॒वा॒रेण॑ स॒प्तद॑शशरावेणै॒तर्‌हि॒ प्रच॑रति ।  
ए॒तत्पु॑रोडाशा॒ ह्ये॑ते ।  
अथो॑ पशू॒नामे॒व छि॒द्रमपि॑दधाति ।  
####  टीका

6 नैवारेणेत्यादि ॥ सप्तदशशरावेण सप्तदशसु शरावेषु संस्कृतेन । 'द्विगोः'इति लुक् । 'इगन्तकालकपालभगालशरावेषु'इति पूर्वपदप्रकृस्विरत्वम् । तत्रापि 'सङ्ख्या'इति पूर्वपदप्रकृतिस्वरत्वम् । ईदृशेन चरुणा एतर्हि एतस्मिन् काले वपाहोमानन्तरं प्रचरति । 'इदमोर्हिल्'एते तौ रथोः'इत्येतादेशः । एतत्पुरोडाशाः एषः नैवारः पुरोडाशो येषां पुरोडाशकार्यकरणाच्चरुः पुरोडाशः । अथो अपि च पशूनां छिद्रं कर्मवैकल्यमेतत्कालेन चरुणा अपिदधाति आपूरयति ॥
### मन्त्रः
सा॒र॒स्व॒त्योत्त॒मया॒ प्रच॑रति ।  
वाग्वै सर॑स्वती ।  
तस्मा᳚त्प्रा॒णानाँ॒व्वागु॑त्त॒मा ।  
अथो᳚ प्र॒जाप॑तावे॒व य॒ज्ञम्प्रति॑ष्ठापयति ।  
प्र॒जाप॑ति॒र्‌हि वाक् ।  
अप॑न्नदती भवति ।  
तस्मा᳚न्मनु॒ष्या᳚स्सर्वाँ॒व्वाचँ॑व्वदन्ति ॥26॥  
####  टीका

7 सारस्वत्योत्तमया अन्त्यया प्रचरति । वाग्वा इत्यादि ॥ गतम् ॥ सारस्वत्या उत्तमत्वात् प्रजापतावेव यज्ञः प्रतिष्ठापितः समापितो भवति । हेतुमाह - प्रजापतिर्हि वाक् सर्वात्मकत्वाद्वाजपेयस्य । अपन्नदती अविपन्नदन्ता सरस्वती भवति 'छन्दसि च' इति दतृभावः । तस्मान्मनुष्याः सर्वां बहुप्रकारां वाचं वदन्ति ॥

इति तृतीये चतुर्थोऽनुवाकः ॥  
