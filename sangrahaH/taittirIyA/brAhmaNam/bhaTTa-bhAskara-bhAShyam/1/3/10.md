---
title: प्रपाठकः 3
unicode_script: devanagari
---
##   प्राजापत्यं काण्डम्

### मन्त्रः

इन्द्रो॑ वृ॒त्रꣳ ह॒त्वा , असु॑रान् परा॒भाव्य॑ सो॑ ऽमावा॒स्या᳚म् प्रत्य् आग॑च्छत् ।  
####  टीका
1 इन्द्रो वृत्रं हत्वेत्यादि ॥ दर्शपूर्णर्णमासब्राह्माणशेषः । प्राजापत्यं काण्डम् । असुरान् पराभाव्य पराभूतान् कृत्वा, अमावास्यां प्रति अमावास्यां लक्षीकृत्य अमावास्यायामागच्छत् ।
### मन्त्रः

ते पि॒तर॑ᳶ पूर्वे॒द्युर् आग॑च्छन्न् ।  
पि॒तॄन् य॒ज्ञो॑ ऽगच्छत् ।  
####  टीका
पूर्वेद्युः पितर आगताः । यज्ञश्च दर्शपूर्णमासाख्यः पितृनगच्छत् पितृभिस्सहावसत् ।
### मन्त्रः
तन् दे॒वाᳶ पुन॑र् अयाचन्त ।  
तम् ए᳚भ्यो॒ न पुन॑र् अददुः ।  
ते᳚ ऽब्रुव॒न्  "वर॑व्ँ वृणामहै ।  अथ॑ व॒ᳶ पुन॑र् दास्यामः ।  अ॒स्मभ्य॑म् ए॒व पू᳚र्वे॒द्युᳵ क्रि॑याते"ति॑ ॥ 56 ॥  
तम् ए᳚भ्य॒ᳶ पुन॑र् अददुः ।  
####  टीका

तं देवा इत्यादि । गतम् ॥
### मन्त्रः
तस्मा᳚त् पि॒तृभ्य॑ᳶ पूर्वे॒द्युᳵ क्रि॑यते ।  
यत् पि॒तृभ्य॑ᳶ पूर्वे॒द्युᳵ क॒रोति॑ पि॒तृभ्य॑ ए॒व तद् य॒ज्ञन् नि॒ष्क्रीय॒ यज॑मान॒ᳶ प्रत॑नुते ।  
####  टीका

2 तस्मादित्यादि ॥ पूर्वेद्युः पिण्डपितृयज्ञः पितृभ्यः क्रियते पूर्वेद्युः पितृभ्य एव कर्तव्यत्वेन देवैर्दत्तत्वात् । तस्मात्तेन पितृयज्ञेन पितृभ्यो यज्ञं दर्शपूर्णमासाख्यं निष्क्रीय उत्तरेद्युः प्रतनुते प्रकर्षेण विस्तारयति निर्बाधमारभते यजमानः ॥
### मन्त्रः
"सोमा॑य पि॒तृपी॑ताय स्व॒धा नम॒" इत्य् आ॑ह।  

####  टीका

3 सोमाय पितृपीतायेति ॥ दक्षिणाग्नौ स्थालीपाकहोमः । अस्मिन् पित्रादिभिः पीताय सोमाय अमृतात्मने स्वधा अमृतात्मकमिदं हविरस्तु नमस्कारश्चास्तु तस्मै ।
### मन्त्रः
पि॒तुर् ए॒वाधि॑ सोमपी॒थम् अव॑रुन्धे ।  

####  टीका
पितुरेवेति । पितुस्सकाशादेव सोमपीथं लभते । अनेत होमेन पितुर्यः सोमपीथः तमेव लब्ध्वा कर्मयोग्यो भवति ।

### मन्त्रः
न हि पि॒ता प्र॒मीय॑माण॒ आह "ए॒ष सो॑मपी॒थ" इति॑ ।  

####  टीका
ननु पुत्रत्वादेवात्र पितुः सोमपीथो गृहादिवत्तदभावे भविष्यतीति किं तदर्थेन होमेन, तत्राह – न हीति । प्रमीयमाणः म्रीयमाणः पिता न ह्येष सोमपीथ इत्याह । गृहादिवन्न हस्ते प्रयच्छतीति यावत् । तस्माद्धोमेनैव पितुस्सकाशात् सोभपीथावरोध इति होमः कार्यः ॥
### मन्त्रः

इ॒न्द्रि॒यव्ँ वै सो॑मपी॒थः ।  
इ॒न्द्रि॒यम् ए॒व सो॑मपी॒थम् अव॑ रुन्धे ।  
तेने᳚न्द्रि॒येण॑ द्वि॒तीया᳚ञ् जा॒याम् अ॒भ्य॑श्ञुते ॥ 57 ॥  
####  टीका

4 इन्द्रियं वा इत्यादि ॥ इन्द्रियं वीर्यम् । तद्धेतुत्वात्ताच्छब्द्यम् । तस्मात् सोमपीथार्थेन होमेन इन्द्रियमेवावरुन्धे । ततः तेन पितुरागतेन द्वितीयेन इन्द्रियेण द्वितीयां जायामभ्यश्नुते भोक्तुं समर्थो भवति ।
### मन्त्रः
ए॒तद् वै ब्राह्म॑णम् पु॒रा वा॑जवश्रव॒सा वि॒दाम॑क्रन्न् ।  

####  टीका
एतद्वा इत्यादि । एतत् पितुस्सोमपीथावरोधेन ब्राह्मणं वाजश्रवसः पुत्रा ऋषयः पूर्वं विदामक्रन् विदितवन्तः । 'अभ्युत्सादयाम्'इत्यादिना आप्रत्ययो निपात्यते । करोतेर्लुङ् परस्यानुप्रयोगः । 'मन्त्रे घसः'इति लुक् ।
### मन्त्रः
तस्मा॒त् ते द्वेद्वे॑ जा॒ये अ॒भ्या᳚ख्षत ।  
य ए॒वव्ँ वेद॑ ।  
अ॒भि द्वि॒तीया॑ञ् जा॒याम् अ॑श्ञुते ।  
####  टीका
तस्मात् ते द्वेद्रे जाये अभ्याक्षत भोक्तुं समर्था अभूवन् । ऊदित्त्वादिडाभावः । एवं वेदिताऽपि द्वितीयां जायां भोक्तुं शक्नोतीति ॥
### मन्त्रः
"अ॒ग्नये॑ कव्य॒वाह॑नाय स्व॒धा नम॒" इत्य् आ॑ह।  
य ए॒व पि॑तृ॒णाम् अ॒ग्निस् तम् प्री॑णाति ।  
####  टीका

5 अग्नये कव्यवाहनायेत्यपि । तथैव होमः । पितृणां अग्निः कव्यवाहनः ॥
### मन्त्रः
ति॒स्र आहु॑तीर् जुहोति ।  
####  टीका

6 तिस्र इति ॥ एते द्वे उक्ते । 'यमायाङ्गिरस्वते' इति शाखान्तरीया तृतीया वेदितव्या ।
### मन्त्रः

त्रिर् निद॑धाति ।  
####  टीका

त्रिर्निदधातीति । सकृत् स्फ्योल्लिखिते त्रीन् पिण्डान् निदधाति ।
### मन्त्रः
षट्थ् सम्प॑द्यन्ते ॥ 58 ॥  
षड्वा ऋ॒तवः॑ ।  
ऋ॒तून् ए॒व प्री॑णाति ।  
####  टीका
षडित्यादि । गतम् ॥
### मन्त्रः

तू॒ष्णीम् मेख्ष॑ण॒म् आद॑धाति ।  
"अस्ति॑ वा॒ हि ष॒ष्ठ ऋ॒तुर् न वा᳚ "
####  टीका

7 तूष्णीमिति ॥ पक्षान्तरमिदम् । इहाम्नाते द्वे एवाहुती त्रय एव पिण्डा इति पञ्च । अथ मेक्षणस्य तूष्णीमाधानम् । एवं षष्ठमस्ति नास्ति । हुतत्वादस्ति । तूष्णीं हुतत्वान्नास्ति च । षष्ठश्चर्तुरस्ति वा न वा हेमन्तशिशिरयोरेकत्वात् । तस्मात्पञ्चत्वात् ऋतून् प्रीणयति ॥
### मन्त्रः
दे॒वान् वै पि॒तॄन् प्री॒तान् म॒नु॒ष्या᳚ᳶ पि॒तरो  ऽनु॒ प्रपि॑पते ।  
ति॒स्र आहु॑तीर् जुहोति ।  
त्रिर् निद॑धाति ।  
####  टीका

8 वाग्वा इत्यादि ॥ द्विप्रकाराः पितरः सन्ति देवात्मानः ये नित्याः सन्ति, मनुष्यात्मानः ये मृताः पितृलोकं प्रपद्यन्ते । तत्र देवान् पितॄन् प्रीतान् । 'अनुर्लक्षणे'इत्यनोः कर्मप्रवचनीयत्वम् । तत्प्रीत्या हेतुना मनुष्याः अनुप्रपिपते अनुपानमिव कुर्वते, तेन च प्रीयन्त इति । पिबतेर्व्यत्ययेनात्मनेपदम् । शपः श्लुः अभ्यासस्य चेत्वम् । यस्मादेवं तस्मात् तिस्र आहुतीः जुहोति । त्रिर्निदधाति इति पूर्वमस्माभिरुक्तमिति ॥
### मन्त्रः

षट्थ् सम्प॑द्यन्ते ।  
षड्वा ऋ॒तवः॑ ॥ 59 ॥  
ऋ॒तव॒ᳵ खलु॒ वै दे॒वाᳶ पि॒तरः॑ ।  
ऋ॒तून् ए॒व दे॒वान् पि॒तॄन् प्री॑णाति ।  
तान् प्री॒तान् म॒नु॒ष्या᳚ᳶ पि॒तरो ऽनु॒ प्रपि॑पते ।  
####  टीका

9 कथं पुनस्तेषां प्रीतिः, के वा ते देवाः पितर इत्याह - षडित्यादि ॥ एवं हि षट्त्वान्वयात् षट्संऽख्याः ऋतवः प्रीता भवन्ति । ऋतवो हि द्वे देवाः पितरः ततस्तान् प्रीतान् मनुष्या अपि पितरः प्रीता भविष्यन्तीति ॥
### मन्त्रः

स॒कृ॒द् आ॒च्छि॒न्नम् ब॒र्हिर् भ॑वति ।  
स॒कृद् इ॑व॒ हि पि॒तरः॑ ।  

####  टीका

10 सकृदिति ॥ पितरो नाम सकृत् एकवारं गता भवन्ति न द्वितीयं गच्छन्ति । यद्वा - सकृदुपचारप्रियाः ॥
### मन्त्रः
त्रिर् निद॑धाति ।  
तृ॒तीये॒ वा इ॒तो लो॒के पि॒तरः॑ ।  
तान् ए॒व प्री॑णाति ।  
####  टीका

11 त्रिर्निदधाति ॥ पिण्डं ददाति । इतो लोकादारभ्य तृतीये लोके पितरः ॥
### मन्त्रः
परा॒ङ् आव॑र्तते ॥ 60 ॥  
####  टीका

12 पराङिति ॥ पिण्डं दत्वा उदङ्मुख आवृत्यास्ते ।
### मन्त्रः
ह्लीका॒ हि पि॒तर ओष्मणो᳚ व्या॒वृत॒ उपा᳚स्ते ।  

####  टीका
ह्लीका लज्जाशीलाः । तस्मात् भुञ्जानान्नेक्षेत । औणादिकः कन्प्रत्ययः कपिलकादित्वाल्लत्वविकल्पः ॥
13 ओष्मण इति ॥ ऊष्मण आव्यावृत उपास्ते ।
### मन्त्रः
ऊ॒ष्म-भा॑गा॒ हि पि॒तरः॑ ।  
####  टीका
ऊष्मा हि पितृणां भागः । तस्मादाव्यावृतः आव्यावृत्तेः ऊष्मणि अभिपर्यावर्तेत ॥
### मन्त्रः
ब्र॒ह्म॒-वा॒दिनो॑ वदन्ति ।  
प्राश्या (3) न् न प्राश्या (3) म्  इति॑ ।  
####  टीका

14 ब्रह्मवादिन इत्यादि ॥ स्थालीशिष्टं किं प्राश्यं किं वा न इति विचारमाहुः ब्रह्मवादिनः । 'विचार्यमाणानां'इति प्लुतः ।
### मन्त्रः
यत् प्रा᳚श्ञी॒याज् जन्य॒म् अन्न॑म् अद्यात् , प्र॒मायु॑कस् स्यात् ।  
यन् न प्रा᳚श्ञी॒याद् अह॑विस् स्यात् ॥ 61 ॥
####  टीका
यदि प्राश्नीयात् जन्यमन्नं अशितं स्यात् । जनेषु प्रसिद्धं जन्यं पित्रर्थत्वात् सर्वजनप्रसिद्धमशितं स्यात् । यद्वा - जन्यत्वादेतं [देव] जन्यं चरुभूतमशितं स्यात्, ततश्चात्ता प्रमायुकः स्यात् म्रियेत । छान्दसः उकञ् ।
### मन्त्रः
पि॒तृभ्य॒ आवृ॑श्च्येत , अ॒व॒घ्रेय॑मे॒व ।  
####  टीका
अप्राशने अहविस्स्यात् हुतहविषां शेषभक्षणस्य दृष्टत्वात् हविर्व्यापत्तौ कर्मलोपात् पितृभ्यो हीयते । तस्मात् अवघ्रेयमेव ।
### मन्त्रः
तन् नेव॒ प्राशि॑त॒न् नेवाप्रा॑शितम् ।  

####  टीका
तत् हि प्राशितमिव च न भवति, अनभ्यवहृतत्वात् । अप्राशितमिव च न भवति अवघ्रातत्वात् । इवशब्दः कोटिद्वयानिश्चयात् ॥
### मन्त्रः
वी॒रव्ँ वा॒ वै पि॒तर॑ᳶ प्र॒यन्तो॒ हर॑न्ति ।  
####  टीका

15 वीरं वेत्यादि ॥ पितरो हि प्रयन्त इतो गच्छन्तः वीरं हरन्ति वा अपहरन्ति वा कर्मणो वैगुण्ये ।
### मन्त्रः
वी॒रव्ँ वा॑ ददति ।  
####  टीका
पौष्कल्ये वा वीरमेकं ददति अपूर्वमुत्पादयन्ति ।
### मन्त्रः
द॒शाञ् छि॑नत्ति ।  
####  टीका
तस्मादन्यतरस्यावश्यकत्वात् पौष्कल्यस्य च दुस्संपादत्वात् हर्तव्यवीरप्रत्याम्नानतया दशां छिनत्ति वाससोऽन्तं छिन्द्यात् । वासस्थाने निदधातीत्येके ।
### मन्त्रः

हर॑णभागा॒ हि पि॒तर॑ᳶ पि॒तॄने॒व नि॒रव॑दयते ।  
####  टीका

ततो हरणभागान् यस्यकस्य चिद्धरणेन तृप्तान् पितॄन्निरवदयते वीरहरणान्निष्कृष्य अन्येन छिद्यमानेन प्रीणयति ॥
### मन्त्रः
उत्त॑र॒ आयु॑षि॒ लोम॑ छिन्दीत ।  
पि॒तृ॒णाꣳ ह्य् ए॑तर् हि॒ नेदी॑यः ॥ 62 ॥
####  टीका

16 उत्तरे तु आयुषि स्वं लोम छिन्दीत न दशाम् । शतवर्षस्य ब्राह्मणस्यायुषस्तुतीयो भाग उत्तरमायुः षट्षष्टिभ्यो वर्षेभ्यः अष्टाभ्यश्च मासेभ्यः । पञ्चाशत इत्येके । हेतुमाह - अस्मिन्नायुषि पितृणां लोकः नेदीयः प्रत्यासन्नतरं भवति उपरि भावात् ॥
### मन्त्रः
नम॑स्करोति , न॒म॒स्का॒रो हि पि॑तृ॒णाम् ।  

####  टीका

17 नमस्करोतीत्यादि ॥ नमस्कारो .हि पितृणां प्रीणनम् ॥
### मन्त्रः
नमो॑ वᳶ पितरो॒ रसा॑य ।  
नमो॑ वᳶ पितर॒श्शुष्मा॑य ।  
नमो॑ वᳶ पितरो जी॒वाय॑ ।  
नमो॑ वᳶ पितरस्स्व॒धायै᳚ ।  
नमो॑ वᳶ पितरो म॒न्यवे᳚ ।  
नमो॑ वᳶ पितरो घो॒राय॑ ।  
पित॑रो॒ नमो॑ वः ।  
य ए॒तस्मि॑ल्ँ लो॒के स्थ , यु॒ष्माꣳस् ते ऽनु॑ ।  
ये᳚ ऽस्मिल्ँ लो॒के मान् तेऽनु॑ ।  
य ए॒तस्मि॑ल्ँ लो॒के स्थ , यू॒यन् तेषा॒व्ँ वसि॑ष्ठा भूयास्त ।  
ये᳚ऽस्मिल्ँ लो॒के अ॒हन् तेषा॒व्ँ वसि॑ष्ठो भूयास॒म् इत्य् आ॑ह।  
####  टीका

18 नमो वः पितर इति नमस्कारमन्त्रेण जपः । एते च मन्त्राः भक्षानुवाके व्याख्याताः ।

- { नमो॑ वᳶ पितरो॒ रसा॑य +++(पित॑रो॒ नमो॑ वः।)+++,  
  - 18षद्भिर्नमस्कारैरुपतिष्ठते - नमो व इति ॥ हे पितरः युष्मभ्यं नमः नमस्करोमि रसाय रसार्थं रसवान् भूयासमिति । 'पितरो नमो वः' इत्यादिकं षट्स्वप्यजुषज्यते ।
- नमो॑ वᳶ पितर॒श्शुष्मा॑य +++(पित॑रो॒ नमो॑ वः )+++,,  
  - शुष्मो बलम् ।
- नमो॑ वᳶ पितरो जी॒वाय +++(पित॑रो॒ नमो॑ वः।)+++,   
  - जीवः प्राणः ।
- नमो॑ वᳶ पि॒त॒र॒स्स्व॒धायै॑ +++(पित॑रो॒ नमो॑ वः।)+++,,   
  - स्वधा अन्नम् ।  
- नमो॑ वᳶ पितरो म॒न्यवे॑ +++(पित॑रो॒ नमो॑ वः।)+++,,  
  - मन्युर्दीप्तिः, क्रोधो वा ।
- नमो॑ वᳶ पितरो घो॒राय॑ ,  पित॑रो॒ नमो॑ वः ।  
- घोरः क्रूरम् । एतयोः स्थाने प्राधान्यं प्रार्थ्यते ।
हे पितरः युष्मभ्यं नमः । फलमनपेक्ष्य सप्तमोयं नमस्कारः क्रियते । पुनर्वचनं फलनिरपेक्षया नमस्कारार्थम् । अन्य आहुः - पितृसंबन्धिभ्यो रसादिभ्यः प्रथमं षण्णमस्काराः, ततः पितृभ्य एव सप्तम इति ।
- य ए॒तस्मि॑ल्ँलो॒के स्थ यु॒ष्माꣳस्तेऽनु॑ ।
  - ये एतस्मिन् लोके पितरः स्थ । एतस्मिन्निति पितृलोकं व्यपदिशति । स्थेति सर्वपित्रभिप्रायेणोक्तम् । ते सर्वे युष्माननुसन्तु युष्मत्प्रधाना भवन्तु । 'हीने' इत्यनोः कर्मप्रवचनीयत्वम् । युष्मानिति पित्रादित्रयं व्यपदिशति ।
- ये᳚ऽस्मिल्ँ लो॒के मान्तेऽनु॑ ।  
   - अस्मिन् मनुष्यलोके मनुष्याः स्थ, ते सर्वे मामनु सन्तु मत्प्रधाना भवन्तु ।
- य ए॒तस्मि॑ल्ँलो॒के स्थ यू॒यन्तेषा॒व्ँवसि॑ष्ठा भूयास्त ।  
  - ये यूयमेतस्मिन् लोके स्थ तेषां पितॄणां यूयं वसिष्ठाः वसुमत्तमा भूयास्त ।
- ये᳚ऽस्मिल्ँ लो॒के॑ऽहन्तेषा॒व्ँवसि॑ष्ठो भूयासम् ।  
  - येऽस्मिन् लोके सन्ति मनुष्यास्तेषां मनुष्याणामहं वसिष्ठो वसुमत्तमो भूयासम् । वसुशब्दादिष्ठनि 'विन्मतोर्लुक्' इति लुक्, 'टेः' इति टिलोपः ॥}
### मन्त्रः
वसि॑ष्ठस् समा॒नाना᳚म् भवति ।  
य ए॒वव्ँ वि॒द्वान् पि॒तृभ्य॑ᳵ क॒रोति॑ ।  
####  टीका
वसिष्ठो वसुमत्तमः एवं वेदिता यः पितृभ्यः करोति पिण्डपितृयज्ञं करोति ॥
### मन्त्रः
ए॒ष वै म॑नु॒ष्या॑णाय्ँ य॒ज्ञः ॥ 64 ॥  
दे॒वाना॒व्ँ वा इत॑रे य॒ज्ञाः ।  
####  टीका

19 एष वा इति ॥ मनुष्यान् पितॄनुद्दिश्य करणात् मनुष्ययज्ञः ॥
### मन्त्रः
तेन॒ वा ए॒तत् पि॑तृलो॒के च॑रति ।  
यत् पि॒तृभ्य॑ᳵ क॒रोति॑ स ई᳚श्व॒रᳶ प्रमे॑तो॒ᳶ प्रा॒जा॒प॒त्यय॒र्चा पुन॒र् ऐति॑ ।  
####  टीका

20 तेन वा इत्यादि ॥ यत् अयं पितृभ्यः पिण्डपितृयज्ञं करोति तेन हेतुना एतत् एष पितृलोके चरति सृत इव भवति । क्रियाविशेषणं वा पितृलोके खल्वेतच्चरणं यदयं पितृभ्यः करोति ।  
ततः स एष प्रमेतोः ममर्तुं ईश्वरस्स्यात् । तस्मात् तत्परिहाराय प्राजापत्यया 'प्रजापते न त्वत्' इत्येतया ऋचा पुनरैति गार्हपत्यदेशं पुनरागच्छति ॥
### मन्त्रः
य॒ज्ञो वै प्र॒जाप॑तिर् य॒ज्ञेनै॒व स॒ह पुन॒र् ऐति , न प्र॒मायु॑को भवति ।  
पि॒तृ॒लो॒के वा ए॒तद् यज॑मानश् चरति ।  
####  टीका

21 यज्ञो वा इत्यादि ॥ गतम् ॥
### मन्त्रः
यत् पि॒तृभ्य॑ᳵ क॒रोति॑ स ई᳚श्व॒र आर्ति॒म् आर्तोः᳚ ।  
प्र॒जाप॑ति॒स् त्वावैन॒न् तत॒ उन्ने॑तुम् अर्ह॒ति+ इत्य् आ॑हुः ।  
####  टीका

22 आर्तिमार्तोः आर्तिं गन्तुं व्यसने पतितुं ईश्वरः स्यात् । तत्र प्रजापतिरेव खलु एनं तत आर्तेः उन्नेतुं उद्धर्तुं अर्हति शक्नोति ॥
### मन्त्रः
यत् प्रा॑जाप॒त्यय॒र्चा पुन॒रैति॑ प्र॒जाप॑तिर् ए॒वैन॒न् तत॒ उन्न॑यति ।  
नार्ति॒म् आर्च्छ॑ति॒ यज॑मानः ॥ 65 ॥  
####  टीका
23 यदित्यादि ॥ गतम् ॥

इति श्री भट्टभास्करमिश्रविरचिते यजुर्वेदभाष्ये प्रथमेऽष्टके तृतीयप्रपाठके दशमोऽनुवाकः ॥
तृतीयः प्रश्नस्समाप्तः ॥  
