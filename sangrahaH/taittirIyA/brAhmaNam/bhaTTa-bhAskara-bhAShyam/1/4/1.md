---
title:  ०१, ग्रहाणां ग्रहणम्‌
unicode_script: devanagari
---

## सोमादिब्राह्मणम्
### मन्त्रः
उ॒भये॒ वा ए॒ते प्र॒जाप॑ते॒र् अध्य् अ॑सृज्यन्त ।  
दे॒वाश् चासु॑राश् च ।  
####  टीका
1 अथ ब्राह्मणं सोमार्षेयम् - उभये वा इत्यादि ॥ ‘उभादुदात्तो नित्यम्’ इत्ययच् । उदात्तवचनसामर्थ्यात् आद्युदात्तत्वम् ।
### मन्त्रः

तान् न व्य॑जानात्" इ॒मे᳚ ऽन्य इ॒मे᳚ ऽन्य" इति॑ ।
####  टीका
तान्न व्यजानात् इमे देवा इमे असुरा इति ॥
### मन्त्रः
स दे॒वान्  अ॒ꣳ॒शून् अ॑करोत् ।  

####  टीका
2 स इत्यादि ॥ अंशून् सोमलतावयवान् देवानकरोत् विवेकार्थं ताद्रूप्येण स्थापयामास ।
### मन्त्रः
तान् अ॒भ्य॑षुणोत् ।  

####  टीका
अथ तान् देवात्मकानंशून् अभ्यषुणोत् ।
### मन्त्रः
तान् प॒वित्रे॑णापुनात् ।  

####  टीका
पवित्रेण दशापवित्रेण च अपुनात् ।
### मन्त्रः
तान् प॒रस्ता᳚त् प॒वित्र॑स्य॒ व्य॑गृह्णात् ।  

####  टीका
अथ तान् अभिष्टुतान् देवात्मकान् ऋतुसम्भूतान् परस्तात् स्थितस्य पवित्रस्य सम्बन्धिनोऽधस्तात् स्थितान् व्यगृह्णात् पृथक्पृथक् गृहीतवान् तत्तद्देवतारूपेण स्थापितवान् ।
### मन्त्रः
ते ग्रहा॑ अभवन्न् ।  
तद् ग्रहा॑णाङ् ग्रह॒त्वम् ॥1॥
####  टीका
अथ ते तथा गृहीता देवा ग्रहा अभवन् । एवं गृहीतत्वात् ग्रहत्वं तेषाम् ।
### मन्त्रः
दे॒वता॒ वा ए॒ता यज॑मानस्य गृ॒हे गृ॑ह्यन्ते यद् ग्रहाः᳚ ।  
####  टीका
तस्मात् ग्रहा नाम देवता एव स्वयं यजमानस्य गृहे हविर्धाने गृह्यन्ते ।
### मन्त्रः
वि॒दुर् ए॑नन् दे॒वा यस्य॑+ ए॒वव्ँ वि॒दुष॑ ए॒ते ग्रहा॑ गृ॒ह्यन्ते᳚ ।

####  टीका
तस्मात् यस्यैवं विदुषो ग्रहा देवात्मना गृह्यन्ते एनं देवा अपि विदुः जानन्ति ॥
### मन्त्रः
ए॒षा वै सोम॒स्याहु॑तिर् यद् उ॑पा॒ꣳ॒शुः ।  
####  टीका
3 एषा वा इत्यादि ॥ उपांशुर्नाम स्वरः सोमाहुतिः समाप्तोऽस्यां सोमयागः ।
### मन्त्रः
सोमे॑न दे॒वाꣳस् त॑र्पया॒णीति॒ खलु॒ वै सोमे॑न यजते ।  

यद् उ॑पा॒ꣳ॒शुञ् जु॒होति॑ सोमे॑न+ ए॒व तद् दे॒वाꣳस् त॑र्पयति ।
####  टीका
कथमित्याह - सोमेनेत्यादि । सर्वाम् देवान् सोमेन तर्पयाणीति सोमेन इज्यते उपांशुनैव केवलेन सर्वान् देवांस्तर्पयतीति उपांशुस्तुतिः ।
### मन्त्रः
यद् ग्रहा᳚ञ् जु॒होति॑  दे॒वा ए॒व तद् दे॒वान् ग॑च्छन्ति ।  
####  टीका
यद्ग्रहानित्यादि । अर्थवादः । देवाः परमार्थं देवान् गच्छन्ति । यद्वा - द्वये देवाः सोमलतांश्वात्मकाः द्युलोकवासिनश्च । तत्र उपांशुना प्रथमे देवास्तर्प्यन्ते । देवात्मभिस्तु ग्रहैः ऐन्द्रवायवाद्यैः अन्ये तर्प्यन्ते । देवा एव स्वयं देवांस्तर्पयितुं गच्छन्ति ॥
### मन्त्रः
यच् च॑म॒साञ् जु॒होति॑ तेन॑+ ए॒वानु॑रूपेण॒ यज॑मानस् सुव॒र्गँल् लो॒कम् ए॑ति ।  
####  टीका
4 यच्चमसानिति ॥ चमसहोमेन अनुरूपेण यजमानः स्वर्गं गच्छति ग्रहहोमेन देवानां तर्पितत्वात् स्वर्गप्रयाणैकफलत्वाच्चमसहोमस्य स्वर्गगमनं प्रत्यानुरूप्यं अनन्यार्थत्वात् ॥
### मन्त्रः
"किन्न्व्  ए॑तद् अग्र॑ आसी॒दि"त्य् आ॑हुर् "यत् पात्रा॒णी"ति॑ ।  
####  टीका
5 किं न्वेतदित्यादि ॥ यस्मात् पात्राणि उपादीयन्ते उपादानं तत् पात्रोत्पत्तेः पूर्वं हि किं तु खल्विदं आसीदिति किमुपादानं पात्राणामिति यावत् ।
### मन्त्रः
इ॒यँव् वा ए॒तद् अग्र॑ आसीत् ।  

####  टीका
इयं वा डति । भूमिरेव पात्राणां पूर्वावस्था ।
### मन्त्रः
मृ॒न्मया॑नि॒ वा ए॒तान्य् आ॑सन्न् ।  

####  टीका
एतत् इत्युपादानं उच्यते । तदेवाह - मृन्मयानीति । मृद्विकारभूतानि खलु एतानि भवन्ति । ‘एकाचो नित्यं मयटमिच्छन्ति’ ।
### मन्त्रः
तैर् दे॒वा न व्या॒वृत॑म् अगच्छन्न् ।  
####  टीका
तैरिति । मृन्मयैः पात्रैः असुरेभ्यो व्यावृत्तिं देवा नागच्छन् व्यावृत्तिः व्यावृत् । संपदादिलक्षणः क्विप् ॥
### मन्त्रः
त ए॒तानि॑ दारु॒मया॑णि॒ पात्रा᳚ण्य् अपश्यन्न् ।  
तान्य् अ॑कुर्वत ॥3॥  
तैर् वै ते व्या॒वृत॑म् अगच्छन्न् ।  
####  टीका
6 त एतानीत्यादि ॥ दारुमयाणि ‘द्व्यचश्छन्दसि’ इति मयट् । मृण्मयानि दारुमयाणि च कर्तव्यानीति विधिः ।
### मन्त्रः
यद् दा॑रु॒मया॑णि॒ पात्रा॑णि॒ भव॑न्ति ।  
व्या॒वृत॑म् ए॒व तैर् यज॑मानो गच्छति ।  
####  टीका

व्यावृतमेव तैरिति । मनुष्येभ्यो व्यावृत्तिं गच्छन्ति दारुमयैः ।
### मन्त्रः
यानि॑ दारु॒मया॑णि॒ पात्रा॑णि॒ भव॑न्त्य् अ॒मुम् ए॒व तैर् लो॒कम् अ॒भि-ज॑यति ।  
यानि॑ मृ॒न्मया॑नि + इ॒मम् ए॒व तैर् लो॒कम् अ॒भि-ज॑यति ।  
####  टीका
यानीत्यादि । दारुमयैः द्युलोकजयः, मृन्मयैस्तु मनुप्यलोकजयः ॥
### मन्त्रः
ब्र॒ह्म॒-वा॒दिनो॑ वदन्ति ।  
"काश् चत॑स्रस् स्था॒लीर् वा॑य॒व्या᳚स् सोम॒ग्रह॑णी॒र्" इति॑ ।  
####  टीका
7 ब्रह्मवादिन इत्यादि ॥ स्थालीः स्थाल्यः सोमो गृह्यते यासु ताः सोमग्रहण्यः । उभयत्रापि ‘वा छन्दसि’ इति पूर्वसवर्णदीर्घत्वम् । तस्मान्नानादेवत्यानि सन्ति वायव्यान्युच्यन्ते इत्युक्तम् ॥
### मन्त्रः
दे॒वा वै पृश्ञि॑म् अदुह्रन्न् ॥4॥  
####  टीका
8 एवं ब्रह्मवादिभिः पृष्टे उत्तरमाह - देवा वा इत्यादि ॥ इमां पृथिवीं पृश्निं गोस्थानीयां देवा अदुह्रन् ।
### मन्त्रः

तस्या॑ ए॒ते स्तना॑ आसन्न् ।  
####  टीका
तस्याः स्तनस्थानीया एताः स्थाल्योऽभवन् ।
### मन्त्रः

इ॒यँव् वै पृश्ञिः॑ ।  
ताम् आ॑दि॒त्या आ॑दित्यस्था॒ल्या चतु॑ष्पदᳶ प॒शून॑दुह्रन्न् ।  
यद् आ॑दित्यस्था॒ली भव॑ति , चतु॑ष्पद ए॒व तया॑ प॒शून् यज॑मान इ॒मान् दु॑हे ।  

####  टीका
एवमेताभिः स्तनभूताभिः पश्वादिदेवाः पृश्निं दुग्धवन्तः । ‘बहुलं छन्दसि’ इति रुट् । तामित्यादिना एकैकस्यैव दोहानाचष्टे । चतुष्पद इति । ‘सङ्ख्यासुपूर्वस्य’ इदि लोपः समासान्तः । ’ पादः पत्’ इति पद्भावः । दुह इति ‘लोपस्त आत्मनेपदेषु’ इति तलोपः ।
### मन्त्रः
ताम् इन्द्र॑ उक्थ्यस्था॒ल्येन्द्रि॒यम् अ॑दुहत् ।  
यद् उ॑क्थ्यस्था॒ली भव॑ति , इ॒न्द्रि॒यम् ए॒व तया॒ यज॑मान इ॒मान् दु॑हे ।  

ताँव् विश्वे॑ दे॒वा आ᳚ग्रयणस्था॒ल्योर्ज॑म् अदुह्रन्न् ।  
यद्  आ᳚ग्रयणस्था॒ली भव॑त्य् ऊर्ज॑म् ए॒व तया॒ यज॑मान इ॒मान् दु॑हे ।  

ताम् म॑नु॒ष्या᳚ ध्रुवस्था॒ल्या ऽऽयु॑र् अदुह्रन्न् ।  
यद् ध्रु॑वस्था॒ली भव॑त्य् आयु॑र् ए॒व तया॒ यज॑मान इ॒मान् दु॑हे ।  
####  टीका
एवमादित्यस्थाली उक्थ्यस्याली आग्रयणस्थाली ध्रुवस्थालीति चतस्रः एतास्थाल्य इत्युत्तरं ‘काश्चतस्रः’ इति प्रश्नस्य ॥

### मन्त्रः
स्था॒ल्या गृ॒ह्णाति॑ ।  
वा॒य॒व्ये॑न जुहोति ।  
####  टीका
9 स्थाल्या गृह्णातीति ॥ सामान्येनैकवचनं गोबलीवर्दन्यायेनोक्तम्, ध्रुवस्थाल्याश्चमसेऽवनयनात् । ‘यद्धोतृचमसे ध्रुवमवनयति’ इति ॥
### मन्त्रः
तस्मा॑द् अ॒न्येन॒ पात्रे॑ण प॒शून् दु॒हन्ति॑ ।  
अ॒न्येन॒ प्रति॑-गृह्णन्ति ।  
####  टीका
10 तस्मादिति ॥ दोहनपात्रादन्यस्मिन् गृहीत्वा श्रपणादिकं कर्तव्यमित्यर्थः ।
### मन्त्रः
अथो᳚ व्या॒वृत॑म् ए॒व तद् यज॑मानो गच्छति ॥6॥  

####  टीका
अथो अपिच तत् तेन प्रयोगेण यजमानो देववन्मनुष्येभ्यो व्यावृत्तिं गच्छति चतुष्पदादिपुष्ट्या ॥

इति चतुर्थे प्रथमोऽनुवाकः ॥  
