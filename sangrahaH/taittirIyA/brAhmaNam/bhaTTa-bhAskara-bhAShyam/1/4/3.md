

  
1 अतःपरमग्निहोत्रप्रायश्चित्तब्राह्मणमनुवाकद्वयमग्न्यार्षेयम् । तत्र यद्यग्निहोत्र्युपसृष्टा निषीदेत्तामुत्थापयेत् - उदस्थाद्देवीति । पुरस्ताद्बृहतीयम् ॥ उदस्थात् उत्तिष्ठतु देवी क्षीरदानादिमती अदितिः स्वयं पृथिवी । अदीना वा । विश्वरूपी नानारूपी । गौरादिलक्षणो ङीष् । यज्ञपतौ यजमाने आयुरधात् दधातु निषीदनापराधतो माभूदायुषो विच्छेदः तव । कथमिति चेत् इन्द्राय मित्राय वरुणाय च भागं कृण्वती कुर्वती अविकलं कर्म निर्वर्त्य आयुर्दधातु । तिष्ठतेर्दधातेश्छान्दसो लुङ् ॥

2 अथैतस्य मन्त्रस्य ब्राह्मणम् - इयं वा इति ॥ इयं पृथिव्येव स्वयं अग्निहोत्री अग्नेर्हुताज्जाता गौरग्निहोत्रार्था अग्निहोत्री । पूर्ववत् ङीष् । पृथिव्येव एतस्य यजमानस्य निषीदति फलप्रदाने वैमुख्यं भजते यस्याग्निहोत्री दोहाय उपस्थापिता निषीदति । तस्मादनेन मन्त्रेणोत्थापनात् पृथिव्येवोत्थापिता भवति ॥

3 'आयुर्यज्ञपतौ'इत्यादीनि मन्त्राणां पदमवयुत्य स्तुतिरूपाणि ॥ यथा यजुरिति । इन्द्रादिभ्योऽविकलं यागनिर्वृत्तिं यथा मन्त्रो वदति तथा तद्भवत्येव ॥

4 अवर्तिं वा इति ॥ अवर्तिः अवर्तनं दारिद्र्यं तदात्मानं पाप्मानं प्रतिख्याय प्रतिमुखं दर्शयित्वा प्रत्यग्रं वा स्थापयित्वा प्रत्येकं वा पुत्रादिभ्योपि उत्पाद्य निषीदति यस्य इयं उपसृष्टा निषीदति वत्ससंसृष्टा वत्सेनोपसृष्टा निषीदति । तामित्यादि । यस्यान्नं अयं यजमानो नाद्यात् न पुनर्भुञ्जति तस्मै ब्राह्मणाय दद्यात् तां गां दुग्ध्वा । तद्दुग्धं वा दद्यादित्येके । तां च दुग्धं चेत्यन्ये । प्रतिमुञ्चतीति । पुनरस्मान्मोचनं प्रतिमोचनं, प्रत्येकं वा मोचनम् । दुग्ध्वेति । दर्शयित्वा हि दक्षिणा दीयते इदं ददामीति । तस्माद्दुग्ध्वैव क्षीरं दद्यात् । त्वमेव दुग्ध्वा भुंक्ष्वेति नानुजानाति । दुग्धदानपक्षे इदम् । गोर्दानपक्षेऽपि दृष्टफलाया एव देवत्वात् क्षीरवत्तां प्रदर्श्य दद्यात् ॥

5 पृथिवीं वा इत्यादि ॥ अग्निहोत्रार्थं द्रव्यं अग्निहोत्रं, तादर्थ्यात्ताच्छब्द्यम् । अग्नये वा होतव्यम् ॥

6 दुह्यमानावस्थायां आहुतिमात्रस्य स्थाल्या बहिः पतने 'यदद्य'इत्यभिमन्त्रणं स्कन्नस्यैव । त्रिष्टुबेषा ॥ यद्दुग्धमद्य अस्मिन् अहनि पृथिवीमसक्त पृथिव्यां सक्तमभूत् यत् च ओषधीः अप्यमरत् अपिगतं अपिसरणं अनुप्रवेशः । यच्च आपोऽ-प्यसरत्, विभक्तिव्यत्ययः । तत् पयो गृहेषु गृहजनेषु अविनष्टं स्थितं अस्तु । यद्वा - निमित्तसप्तम्य एताः, गृहादिनिमित्तं अविनष्टमस्तु । अघ्नियासु गोषु च अस्तु वत्सेषु चास्तु मयि चास्तु । अनेनाभिमन्त्रणेन आत्मादिषु पयो धत्ते स्थापयत्येव ॥

7 तस्मिन्प्रदेशे अप उपसृजति - 'समुद्रं वः प्रहिणोमि' इति ॥ अद्भिः हेतुभिः एनत् विनष्टं पय आप्तं भवति ॥

8 यो वा इत्यादि ॥ इदानीं दोहकाले स्थालीस्थस्यैकदेशस्य स्कन्दने विशेष उच्यते । उभे अपि ते आर्छतः आर्ते भवत तर्हि तस्मिन्नेव काले आर्तेन अनार्तस्य संसर्गः अनार्तस्याप्यार्ततां आपादयति । आर्तिरयमाङ्पूर्वो विनाशकर्मा । 'उपसर्गादृति धातौ'इति वृद्धिः, पाघ्रादिना ऋच्छादेशः । किंपनरनार्तमित्याह - यदभिदुह्यादिति । स्कन्नशेषस्य स्थालीस्थस्य उपरि पुनर्दोहोऽभिदोहः, तच्चानार्तं, तस्मादभिदोहं कुर्वन् आर्तेनानार्तं संसृजेत् । तत्र चोक्तो दोषः । तस्मात् स्थालीस्थेन आर्तेन स्तनस्थमनार्तं न संसृजेत् । किन्तु स्थालीस्थं यादृक् कीदृक् च यावत्किंचिद्विद्यते तदेव होतव्यं, न त्वपिदुह्यात् न चार्ताम् । अथास्यां गां दुग्ध्वा अनार्तं पुनर्जुहुयात् । एकं नित्यमितरत् प्रायश्चित्तमिति । एवं कुर्वन् अनार्तेन हविषा यज्ञार्तत्वदोषं निष्करोति समाहितं करोति ॥

9 उन्नीतस्य स्कन्दने विशेष उच्यते - यद्युद्रुतस्येत्यादिना ॥ उद्द्रवणमुन्नयनम् । उद्द्रुतस्य उन्नीयाहवनीयं प्रति नीयमानस्य यदि स्कन्देत् यावद्दशहोतृपरिसमाप्ति । 'दशहोतारमनुद्रवति'इति दर्शनान् । यत् यदि ततः स्कन्नप्रदेशात् यत्र स्कन्नं तत्प्रदेशात् अहुत्वा एव पुनरेयात् पुनरावर्तेत ततो यज्ञं विच्छिन्द्यात् । तत् तस्मात् यत्र स्कन्देत् तत्रैव निषद्य आसित्वा स्थाल्यामवशिष्टं पुनर्गृह्णीयात् एवं कुर्वन् ततः स्कन्नप्रदेशात् एनत् स्कन्नं पुनर्गृह्णाति, शुद्धदेशे स्कन्नं तदेव होतव्यमित्येके । तस्मात्तदेव यादृक्कीदृक्च यावत्किंचिदस्ति तत् होतव्यम् । एतदेवाग्निहोत्रं स्यादित्याश्मरथ्यः । अन्यां दुग्ध्वा पुनर्होतव्यमिति ॥ पूर्ववत् । आलेखनमतिरेषा । एवं कुर्वता यज्ञस्यार्तत्वं निष्कृतं भवति ॥

10 वि वा एतस्येत्यादि ॥ अन्तरा गार्हपत्याहवनयियोर्मध्ये । यद्गामन्वित्यादि । यत् यदि यज्ञविच्छेदपरिहाराय गां तदनु तेनैव शुनो गतेन शुनो मार्गमनुसृत्य अत्यावर्तयेत् शुनः पदाक्रमणेन गामावर्तयेत् । 'यद्वृत्तान्नित्यम्'इति निघाते प्रतिषिद्धे 'गतिर्गतौ'इति 'तिङि चोदात्तवति'इति गतीनां निघातः । गामन्वत्या ऋचा श्वानं निवर्तयेदित्येके । तथा कुर्वन्रुद्रात्मनेऽग्नये पशूनपिदध्यात्, ततो यजमानोऽपशुस्स्यात् । अथ यत् यदि अपोऽन्वतिषिञ्चेत् शुनो मार्गानुसारेण आक्रम्य सिञ्चेदपः तथा कुर्वन् अग्नेरनाद्यं अभक्ष्यभूताः आपः आभ्यां आहवनीयगार्हपत्याभ्यां अपिदध्यात् उपहारत्वेन दध्यात्, तस्मादुभयोरपि पक्षयोर्दुष्टत्वात् प्रकारान्तरमाह - गार्हपत्यादिति । आहवनीयात् यावदाहवनीयं भस्म ध्वंसयन् अधः प्रक्षिपन् उद्रवेत् प्राग्गच्छेत् । गतमन्यत् । पदमिति । शुनः पदं भस्मना अपिवपति पूरयति शान्त्यै भवति दोषस्य ॥

इति तृतीयोऽनुवाकः ॥  
