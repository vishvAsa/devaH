---
title:  ०१ सोमयागशेषभूताः शुक्रामन्थिग्रहप्रचारार्था मन्त्राः
unicode_script: devanagari
---

## अथ प्रथमाष्टकम्  - अग्न्याधेयब्राह्मणम्   
भट्टभास्करविरचिते ब्राह्मणभाष्ये   प्रथमाष्टके प्रथमः प्रपाठकः  


## भट्टभास्करभाष्यभूमिका


वन्दे वेदामरतरुं नानाशाखोपशोभितम् ।
स्वर्गापवर्गफलदं विबुधैरुपसेवितम् ॥ १ ॥
वन्दे निश्श्रेयसोपायधर्मब्रह्मात्मबोधिने ।
वेदाय सर्वगुरवे शिवाय च नमोनमः ॥ २ ॥
ईशानस्सर्वविद्यानां भूतानामीश्वरः परः ।
पुनातु सर्वदा युष्मान् शब्दब्रह्मतनुश्शिवः ॥ ३ ॥


अथ पारक्षुद्राननुक्रमिष्यामः । अनारभ्याधीतानां प्रकृत्यर्थत्वात्तत्तल्लिङ्गवचनाभ्यां नीयमानानि विकृत्यर्थानि । तत्राद्योऽनुवाकश्शुक्रामन्थिग्रहप्रचारे विनियुक्तः ॥

### मन्त्रः
ब्रह्म॒ सन्ध॑त्तम्  ।   
####  टीका

1तत्र जघनेनोत्तरवेदिं ग्रहावरत्नी वा सन्धत्तोऽध्वर्युः प्रतिप्रस्थाता च - ब्रह्म संधत्तमिति यजूंषि ॥ ग्रहकाण्डत्वात् सोमार्षेयम् । ब्रह्म ब्राह्मणजातिं ब्रह्मवर्चसं वा मदीयं संधत्तं संहितं अविच्छिन्नं कुरुत मया सह ।
### मन्त्रः
तन्मे॑ जिन्वतम् ।  

####  टीका
किञ्च - तत् ब्रह्म मे जिन्वतं प्रीणयतम् । जिवि प्रीणने, इदित्त्वान्नुम् । एवं क्षत्रादिषु द्रष्टव्यम् ।

### मन्त्रः

ख्ष॒त्त्रꣳ सन्ध॑त्तम्  ।    
तन्मे॑ जिन्वतम् ।  
####  टीका
क्षत्रं क्षत्रियजातिं बलं वा ।
### मन्त्रः

इष॒ꣳ॒ सन्ध॑त्तम्  ।   
ताम्मे॑ जिन्वतम् ।
####  टीका
इट् अन्नम् ।
### मन्त्रः

ऊर्ज॒ꣳ॒ सन्ध॑त्तम्  ।   
ताम्मे॑ जिन्वतम् ।  
####  टीका
ऊर्क् रसः, तां उर्जं दुग्धादिम् ।
### मन्त्रः

र॒यिꣳ सन्ध॑त्तम्  ।   
ताम्मे॑ जिन्वतम् ।  
####  टीका
रयिं धनं हिरण्यादि ।
### मन्त्रः

पुष्टि॒ꣳ॒ सन्ध॑त्तम्  ।   
ताम्मे॑ जिन्वतम् ।  
####  टीका
पुष्टिः वृद्धिः अविशेषात्सर्वस्य ।
### मन्त्रः

प्र॒जाꣳ सन्ध॑त्तम् ।   
ताम्मे॑ जिन्वतम् ।  
####  टीका
प्रजापुत्रपौत्रादिः ।
### मन्त्रः

प॒शून्थ् सन्ध॑त्तम्  ।   
तान्मे॑ जिन्वतम् ।  
####  टीका
पशवो गवाश्वादयः ॥

### मन्त्रः
स्तु॒तो॑ऽसि॒ जन॑धाः ।  
####  टीका
2अथ ग्रहावध्वर्यू आददाते अध्वर्युः प्रतिप्रस्थाता चस्तुतोसीति ॥ स्तुतोसि अस्माभिः, सर्वैर्वा । जनधाः! जनानां धारयितः! । समानवाक्ये पदात्परत्वाभावात् षाष्ठिकमामन्त्रिताद्युदात्तत्वम् ।
### मन्त्रः
दे॒वास्त्वा॑ शुक्र॒पाᳶ प्रण॑यन्तु ॥ 1 ॥  
####  टीका
शुक्रपाः शुक्रपात्रस्यं सोमं ये पिबन्ति ते देवाः त्वा प्रणयन्तु प्रस्थापयन्तु ॥


### मन्त्रः
सु॒वीरा᳚ᳶ प्र॒जाᳶ प्र॑ज॒नय॒न्परी॑हि शु॒क्रश्शु॒क्रशो॑चिषा ।  


####  टीका
3दक्षिणेनोत्तरवेदिमध्वर्युः प्रतिपद्यते - सुवीरा इति ॥ वीराः पुत्रादयः विक्रान्ता वा । शोभनवीराः सर्वाः प्रजाः सर्वेषामस्माकमेव वा लिप्सूनां प्रजनयन् उत्पादयत् परीहि सर्वतो गच्छ । हेतौ शतृप्रत्ययः, प्रजननार्थमित्यर्थः । 'वीरवीर्यौ च' इत्युत्तरपदाद्युदात्तत्वम् । शुक्रश्शुक्रशोचिषा निर्मलतेजसा, इत्थंभूतः । दासीभारादित्वात् पूर्वपदप्रकृतिस्वरत्वम् । यद्वा - शुक्रशोचिषा शरीरेण इत्थंभूतः परीहीति ॥

### मन्त्रः
स्तु॒तो॑ऽसि॒ जन॑धाः ।  

####  टीका
4अथ प्रतिप्रस्थाता - स्तुतोसीति ॥ व्याख्यातम् ।

- स्तुतोसि अस्माभिः, सर्वैर्वा । जनधाः! जनानां धारयितः! । समानवाक्ये पदात्परत्वाभावात् षाष्ठिकमामन्त्रिताद्युदात्तत्वम् ।
### मन्त्रः
दे॒वास्त्वा॑ मन्थि॒पाᳶ प्रण॑यन्तु ।  

####  टीका
मन्थिपाः मन्थिपात्रस्थं सोमं ये पिबन्ति ते मन्थिपाः ॥

### मन्त्रः
सु॒प्र॒जाᳶ प्र॒जाᳶ प्र॑ज॒नय॒न्परी॑हि म॒न्थी म॒न्थिशो॑चिषा ।  

####  टीका
5अथोत्तरेणोत्तरवेदिं प्रतिप्रस्थाता प्रतिपद्यते - सुप्रजा इति ॥ शोभनापत्यास्सर्वाः प्रजाः अस्मदीया वा प्रजनयन् परीहि । 'नञ्सुभ्याम्' इत्युत्तरपदान्तोदात्तत्वम्, व्यत्ययेन समासान्ताभावः । मन्थी मन्थ्याख्यस्त्वं मन्थिशोचिषा अरीणां मन्थनहेतुना तेजसा इत्थंभूतः । बहुव्रीहिर्वा पूर्ववत् ॥

### मन्त्रः
स॒ञ्ज॒ग्मा॒नौ दि॒व आपृ॑थि॒व्यायुः॑ सन्ध॑त्तम्  ।   
####  टीका

6अथाग्रेणोत्तरवेदिं ग्रहावरत्नी वा सन्धत्तोऽध्वर्युः प्रतिप्रस्थाता च - सञ्जग्मानाविति ॥ सञ्जग्मानौ परस्परं आयुः संहितं स्थापयतम् । अनेन दिवः दिवा । व्यत्ययेन तृतीयार्थे षष्ठी । आपृथिव्या च । आकारस्समुच्चये, दिविष्ठैर्भूमिष्ठैश्चेत्यर्थः । यद्वा - दिव आ, अभिव्याप्तावाकारः, द्युलोकं गृहीत्वा दिवं पृथिवी पृथिवीं चाभिव्याप्य । द्वितीयाकारः प्रश्लिष्यते । आ दिवः आ च पृथिव्याः अनयोः त्रिषु लोकेषु युक्तै सायुस्संधत्तमिति । यद्वा - आपृथिव्याः सञ्जम्मानौ परस्परत एव युवां ममायुस्संधत्तम् । संपूर्वाद्गमेः छान्दसस्य लिटः कानजादेशः, 'समोगमृच्छि' इत्यात्मनपेदम् ।
### मन्त्रः
त॒न्तन्मे॑ जिन्वतम् ।  

####  टीका

तच्चायुर्मम जिन्वतं प्रीणयतम् । प्रीत्या वृद्धिर्लक्ष्यते । गतमन्यत् ।

### मन्त्रः
प्रा॒णꣳ सन्ध॑त्तम्  ।   
तम्मे॑ जिन्वतम् ।  
####  टीका
प्राण ऊर्ध्ववृत्तिः ।
### मन्त्रः

अ॒पा॒नꣳ सन्ध॑त्तम्  ।   
तम्मे॑ जिन्वतम् ॥ 2 ॥  

####  टीका
अपानोऽधोवृत्तिः ।
### मन्त्रः
व्या॒नꣳ सन्ध॑त्तम्  ।   
तम्मे॑ जिन्वतम् ।  
####  टीका

व्यानो विषूचीनवृत्तिः । अन्यवृत्तीनामेतत्त्रयमुपलक्षणम्, ।
### मन्त्रः
चख्षु॒स् सन्ध॑त्तम्  ।   
तन्मे॑ जिन्वतम् ।  
श्रोत्र॒ꣳ॒ सन्ध॑त्तम्  ।   
तन्मे॑ जिन्वतम् ।  
मन॒स्सन्ध॑त्तम्  ।   
तन्मे॑ जिन्वतम् ।  
वाच॒ꣳ॒ सन्ध॑त्तम्  ।   
ताम्मे॑ जिन्वतम् ।
####  टीका
चक्षुश्श्रोत्रे ज्ञानेन्द्रियाणाम्, वाक्तु कर्मेन्द्रियाणाम् ।

### मन्त्रः

आयु॑स्स्थः ।  

####  टीका
आयुस्स्थः आयुषो जीवनस्य अन्नस्य वा हेतू स्थः ।
### मन्त्रः
आयु॑र्मे धत्तम् ।  

####  टीका

तौ युवां मम आयुर्धत्तं धारयतम् । मयि वा स्थापयतम् ।मह्यं वा दत्तम् ।
### मन्त्रः

आयु॑र्य॒ज्ञाय॑ धत्तम् ।  
####  टीका
यज्ञाय च आयुर्धत्तम्, अविच्छेदेन समाप्तिर्यज्ञस्यायुः ।
### मन्त्रः

आयु॑र्य॒ज्ञप॑तये धत्तम् ।  
####  टीका
यज्ञपतये यजमानाय च आयुर्धत्तं अविघ्नयागसमाप्त्या आयुष्मन्तमेनं कुरुतम् ।

### मन्त्रः
प्रा॒णस्स्थः॑ ।  
प्रा॒णम्मे॑ धत्तम् ।  
प्रा॒णय्ँय॒ज्ञाय॑ धत्तम् ॥ 3 ॥  
प्रा॒णय्ँय॒ज्ञप॑तये धत्तम् ।  

चख्षु॑स्स्थः॑ ।  
चख्षु॑र्मे धत्तम् ।  
चख्षु॑र्य॒ज्ञाय॑ धत्तम् ।  
चख्षु॑र्य॒ज्ञप॑तये धत्तम् ।  

श्रोत्रꣵ॑ स्थः॑ ।  
श्रोत्र॑म्मे धत्तम् ।  
श्रोत्र॑य्ँय॒ज्ञाय॑ धत्तम् ।  
श्रोत्र॑य्ँय॒ज्ञप॑तये धत्तम् ।  
####  टीका
एवं प्राणादिष्वपि व्याख्येयम् ॥

### मन्त्रः

तौ दे॑वौ शुक्रामन्थिनौ क॒ल्पय॑त॒न्दैवी॒र्विशः॑ ।  
####  टीका

7तौ हे देवौ! शुक्रामन्थिनौ! शुक्रामन्थिपात्रयोः स्थित्वा सोमं पिबन्तौ तौ युवां दैवीः देवानां सम्बन्धिनीः विशः प्रजाः कल्पयतं देवकार्यसमर्थाः कुरुतम् । 'देवाद्यङङौ' इत्यङ् ।
### मन्त्रः

क॒ल्पय॑त॒म्मानु॑षीः ॥ 4 ॥  
####  टीका
मानुषीः मनुष्यसम्बन्धिनीश्च विशः कल्पयतम् । 'मनोर्जातौ' इत्यङ्, षुगागमश्च ।
### मन्त्रः

इष॒मूर्ज॑म॒स्मासु॑ धत्तम् ।  
####  टीका

इषमूर्जं च अस्मासु धत्तं स्थापयतम् ।
### मन्त्रः

प्रा॒णान्प॒शुषु॑ +++(धत्तम्)+++।  
####  टीका

तदर्थं पशुषु गवादिषु प्राणान् धत्तम् ।

### मन्त्रः
प्र॒जाम्मयि॑ च॒ यज॑माने च +++(धत्तम् )+++।  
####  टीका
प्रजां पुत्रादिकां प्रनननसामर्थ्यं वा मयि च यजमाने च धत्तम् ॥

### मन्त्रः
निर॑स्त॒श्शण्डः॑ ।  
निर॑स्तो॒ मर्कः॑ ।  

####  टीका
8अप्रोक्षितौ शकलौ बहिर्वेदि निरस्यतः - निरस्त इति ॥ निरस्तः शण्डः इत्यध्वर्युः, निरस्तो मर्क इति प्रतिप्रस्थाता । निरस्तो वहिः क्षिप्तः । शण्डामर्कौ चासुरपुरोहितौ यावपनुद्य इन्द्रायैव ग्रहौ हूयेते। ताभ्यां गृहीतावपि ।
### मन्त्रः
अप॑नुत्तौ॒ शण्डा॒मर्कौ॑ स॒हामुना᳚ ।  

####  टीका
किञ्च - एतौ शण्डामर्कौ अमुना अस्मद्द्वेष्येण पाप्मादिना सहापनुत्तौ अपास्तौ । 'नुदविद' इति नत्वाभावः ॥

### मन्त्रः
शु॒क्रस्य॑ स॒मिद॑सि   +++(तां त्वामादधामि)+++ ।

####  टीका
9अथ प्रोक्षितावादत्तः शुक्रस्य समिदसि समिन्धन्यसीत्यध्वर्युः ।

### मन्त्रः
म॒न्थिन॑स्स॒मिद॑सि ।  +++(तां त्वामादधामि)+++ ।

####  टीका
मन्थिनस्समिदसीति प्रतिप्रस्थाता । तां त्वामादधामीत्युभयत्र शेषः ॥

### मन्त्रः
स प्र॑थ॒मस्सङ्कृ॑तिर्वि॒श्वक॑र्मा स प्र॑थ॒मो मि॒त्रो वरु॑णो अ॒ग्निः ।  
स प्र॑थ॒मो बृह॒स्पति॑श्चिकि॒त्वान् तस्मा॒ इन्द्रा॑य सु॒तमा जु॑होमि ॥ 5 ॥  

####  टीका
10पुरस्तात्प्रत्यञ्चावध्वर्यू जुहुतः - स प्रथम इति त्रिष्टुभा ॥ स इन्द्रः 'तस्मादिन्द्रो देवतानां भूयिष्ठभाक्तमः' * इति वक्ष्यमाणत्वात् प्रथमः प्रधानभूतो देवानां सङ्कृतिः सम्यक्कर्ता, सर्वस्य सङ्गतकृतिर्वा । विश्वकर्मा विश्वं करणीयं यस्य । स एव प्रथमः मित्रादिः स एव प्रथमो बृहस्पतिः । वनस्पत्यादित्वादाद्युदात्तत्वम् । चिकित्त्वान् चेकिता सर्वार्थज्ञानकुशलः । 'कित ज्ञाने' इत्यस्य लिटः क्वसुरादेशः । यस्मादेवमिन्द्रः सर्वदेवतात्मा, यस्माच्च तेन सर्वश्रेयोऽवाप्तिः तस्मा इन्द्राय सोमं सुतं आजुहोमि । आङ्मर्यादायाम् ॥

इति प्रथमाष्टके प्रथमोऽनुवाकः ।  
