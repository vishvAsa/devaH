---
title: प्रथमाष्टकम्  1
unicode_script: devanagari
---

## अनुवाकः ५

### मन्त्रः

प्र॒जाप॑तिर्वा॒चस्स॒त्यम॑पश्यत् ।   
तेना॒ग्निमाध॑त्त ।   
तेन॒ वै स आ᳚र्ध्नोत् ।   
####  टीका
1प्रजापतिर्वाच इत्यादि ॥ वाचस्सम्बन्धि यत् सत्यं सति साधु अभिमतसाधनसमर्थं रूपं तेनाग्निमाधाय स प्रजापतिः आर्ध्नोत् कल्याणभाजनमभूत् ।
### मन्त्रः
भूर्भुव॒स्सुव॒रित्या॑ह ।   
ए॒तद्वै वा॒चस्स॒त्यम् ।   
य ए॒तेना॒ग्निमा॑ध॒त्ते ।   
ऋ॒ध्नोत्ये॒व ।   
####  टीका

भूर्भुवस्सुवरित्याहेत्यादि । गतम् ।
### मन्त्रः
अथो॑ स॒त्यप्रा॑शूरे॒व भ॑वति ।   

####  टीका
अथो अपिच सत्यप्राशूः सत्यपराक्रमो भवति । प्रकर्षेण अश्यते व्याप्यते अभिमतमनेनेति प्राशूः पराक्रमः । 'कृपावाञि' इत्युण्प्रत्ययः, वर्णविकारश्छान्दसः । यद्वा - सत्यप्राशूः सत्येन प्रकृष्टं समन्ताच्च वर्धमानो भवति । श्वयतेः प्राङुपसृष्टात् क्विपि
सम्प्रसारणे दीर्घत्वे च रूपम् । छान्दसं पूर्वपदान्तोदात्तत्वम् ।
### मन्त्रः
अथो॒ य ए॒वँव्वि॒द्वान॑भि॒चर॑ति ।   
स्तृ॒णु॒त ए॒वैन᳚म् ॥35॥  
####  टीका
अथो अपिच य एवं विद्वानभिचरति यदा तु मारयितुमिच्छति स एनं अभिचर्यमाणं स्तृणुत एव हिनस्त्येव सर्वाभिमतसिद्धिहेतुत्वाद्वाचस्सत्यवेदनस्य ॥
### मन्त्रः

भूरित्या॑ह ।   
प्र॒जा ए॒व तद्यज॑मानस्सृजते ।   
भुव॒ इत्या॑ह ।   
अ॒स्मिन्ने॒व लो॒के प्रति॑तिष्ठति ।   
सुव॒रित्या॑ह ।   
सु॒व॒र्ग ए॒व लो॒के प्रति॑तिष्ठति ।
####  टीका
2भूरित्याहेत्यादि ॥ अवयवादेव समुदायस्तुतिः । उक्तेन क्रमेण भूरादीनां गार्हपत्यात्मनां जनादिलाभहेतुत्वात् ।
### मन्त्रः
त्रि॒भिर॒ख्षरै॒र्गार्‌ह॑पत्य॒मा द॑धाति ।   
त्रय॑ इ॒मे लो॒काः ।   
ए॒ष्वे॑वैनँ॑ल्लो॒केषु॒ प्रति॑ष्ठित॒माध॑त्ते ।   
सर्वै᳚ᳶ प॒ञ्चभि॑राहव॒नीय᳚म् ॥36॥  
सु॒व॒र्गाय॒ वा ए॒ष लो॒कायाधी॑यते ।   
यदा॑हव॒नीयः॑ ।   
सु॒व॒र्ग ए॒वास्मै॑ लो॒के वा॒चस्स॒त्यꣳ सर्व॑माप्नोति ।   
####  टीका
त्रिभिरिति । भूर्भुवस्सुवरिति त्रित्वान्वयात्त्रिष्वपि लोकेषु सर्वं वाचस्सत्यमाप्नोति यजमानमापयति । यद्वा - स्वर्गे लोके निमित्ते स्वर्गलोकार्थं सर्वं वाचस्सत्यं सर्वं व्याहृतिसाध्यं फलमाप्नोति । आहवनीयस्य वाचस्सत्येन
अशेषेणाधानात् सर्वार्थत्वेऽपि प्राधान्यात् स्वर्गायेत्युक्तम् ॥

### मन्त्रः

त्रि॒भिर्गार्‌ह॑पत्य॒माद॑धाति ।   
प॒ञ्चभि॑राहव॒नीय᳚म् ।   
अ॒ष्टौ सम्प॑द्यन्ते ।   
अ॒ष्टाख्ष॑रा गाय॒त्री ।   
गा॒य॒त्रो᳚ऽग्निः ।   
यावा॑ने॒वाग्निः ।   
तमाध॑त्ते ॥37॥  
####  टीका
3त्रिभिरित्यादि ॥ पञ्चसु [अष्टसु] हि द्वौ वर्गौ । आद्यस्त्रिकः अन्यः पञ्चकः तत्र द्वयोर्वर्गयोरष्टौ वर्गिणः । ततोऽष्टत्वान्वयात् अष्टाक्षरगायत्र्यात्मा अग्निर्यावान् यावत्फलसाधनः सर्वं आहितो भवति ॥
### मन्त्रः
प्र॒जाप॑तिᳶ प्र॒जा अ॑सृजत ।   


####  टीका
4प्रजापतिः प्रजा इत्यादि ॥ प्रजापतिना सृष्टाः प्रजाः पराचीः पराच्यः अपुनरावृत्तौ अस्मात्प्रजापतेः आयन् आगच्छन्, 'वा छन्दसि' इति पर्वूसवर्णदीर्घः 'अनिगन्तोञ्चतौ' इति गतेः प्रकृतिस्वरत्वम् ।
### मन्त्रः
ता अ॑स्माथ्सृ॒ष्टाᳶ परा॑चीरायन्न् ।   
ताभ्यो॒ ज्योति॒रुद॑गृह्णात् ।   
####  टीका
अथ प्रजापतिः ताभ्यः तदागमनाय ज्योतिः अग्निं उद्गृह्णात् दीप्तज्वालमूर्ध्वं अधारयत् ।
### मन्त्रः
तञ्ज्योति॒ᳶ पश्य॑न्तीᳶ प्र॒जा अ॒भिस॒माव॑र्तन्त ।   

####  टीका
अथ ज्योतिः द्योतमानं ज्वलन्तमग्निं पश्यन्तीः पश्यन्त्यः प्रजाः तं प्रजापतिं अभिसमावर्तन्त तदाभिमुख्येन सम्भूय आवृत्ताः निवृत्ताः अभवन् ।
### मन्त्रः
उ॒परी॑वा॒ग्निमुद्गृ॑ह्णीयादु॒द्धरन्न्॑ ।   
####  टीका
तस्मात् उद्धरन् उद्धरणार्थं प्रणयनार्थं अग्निमुपरि गृह्णीयान् यथा सर्वाः प्रजाः पश्येयुः नात्युच्चमिति प्रतिपादनार्थमिवेतीत्युक्तम् ।
### मन्त्रः
ज्योति॑रे॒व पश्य॑न्तीᳶ प्र॒जा यज॑मानम॒भि स॒माव॑र्तन्ते ।   

####  टीका
ज्योतिरेवेत्यादि । यथा कश्चिद्दर्शनीयपदार्थपाणिः निबिडितनिकटः प्रजाभिर्भवति एवं ज्योतिर्दर्शनलम्पटा एव सत्यः प्रजा यजमानमभिसमागम्य वर्तन्ते ॥


### मन्त्रः
प्र॒जाप॑ते॒रख्ष्य॑श्वयत् ।   

####  टीका
5प्रजापतेरक्षीत्यादि ॥ अश्वयत् उच्छूनमभवत् ।
### मन्त्रः
तत्परा॑ऽपतत् ।   
तदश्वो॑ऽभवत् ।   
तदश्व॑स्याश्व॒त्वम् ॥38॥  
####  टीका
तत् तत एव पराऽपतत् ततः अश्वः समजनि, तस्मात् अश्वत्वमश्वस्य । अश्वयदित्यश्वः, श्वयतेरौणादिको डः, आदावकारोपजनः । भूतत्व द्योतको वा निपातः ।
### मन्त्रः
ए॒ष वै प्र॒जाप॑तिः ।   
यद॒ग्निः ।   
प्रा॒जा॒प॒त्योऽश्वः॑ ।   
यदश्व॑म्पु॒रस्ता॒न्नय॑ति ।   
स्वमे॒व चख्षु॒ᳶ पश्य॑न्प्र॒जाप॑ति॒रनूदे॑ति ।   

####  टीका
अग्निः प्रजापतिः सर्वदेवतात्मकत्वात् । प्राजापत्योऽश्वः, तदक्षिपरिणामत्वात्, । तस्मादश्वस्य पुरस्तान्नयनेन स्वीयमेव चक्षुः आत्मीयचक्षुर्भूतमश्चं पश्यन् प्रजापत्यात्मना अग्निः अनूदेति अनूद्गच्छति ।
### मन्त्रः
व॒ज्री वा ए॒षः ।   
यदश्वः॑ ।   
यदश्व॑म्पु॒रस्ता॒न्नय॑ति ।   
जा॒ताने॒व भ्रातृ॑व्या॒न्प्रणु॑दते ।
####  टीका
वज्री वा इत्यादि । अश्वो वज्रीव वज्रपाणिरिव महाबलः । 'वज्री वा एष यदश्वो दद्विरन्यतोदद्भ्यो भूयान् लोमभिरुभयादद्भ्यः' इत्यश्वस्य वज्रित्वं प्रतिपादितम् । तस्मादश्वस्य पुरस्तान्नयनं जातानां शत्रूणां प्रणोदाय विनाशाय च भवति ।
### मन्त्रः
पुन॒राव॑र्तयति ॥ 39॥  
ज॒नि॒ष्यमा॑णाने॒व प्रति॑नुदते ।   
####  टीका
अथ तेनैव पथा अश्वस्य पुनरावर्तनया जनिष्यमाणानां प्रतिनोदः उत्पत्तिनिरोधो भवति ॥

### मन्त्रः
न्या॑हव॒नीयो॒ गार्‌ह॑पत्यमकामयत ।   
निगार्‌ह॑पत्य आहव॒नीय᳚म् ।   
तौ वि॒भाज॒न्नाश॑क्नोत् ।   
####  टीका
6न्याहवनीय इत्यादि ॥ निभृतं चौर्येण भर्तुं कामना निकामना । यथा - 'तदग्निर्न्यकामयत' इति । आधारधर्म एव आधेये उपचर्यते यथा गेहं मुषितमिति । गार्हपत्यस्य महिमानं आहवनीयो न्यकामयत आहवनीयस्य च गार्हपत्यः । तौ तथा निकामयमानौ सङ्कीर्णमहिमानौ विभाजं विभक्तुं अयमाहवनीयोऽयं गार्हपत्य इति पृथक्त्वेन निश्चेतुं नाशक्नोत् प्रजापतिः ।
### मन्त्रः
सोऽश्व॑ᳶ पूर्व॒वाड्भू॒त्वा ।   
प्राञ्च॒म्पूर्व॒मुद॑वहत् ।   
####  टीका
अथ स प्रजापतिः पूर्ववाट् अश्वो भूत्वा प्राञ्चं अग्निं आहवनीयं पूर्वमुदवहत् । सैव तयोर्विभक्तिः आसीत् ।
### मन्त्रः
तत्पू᳚र्व॒वाह॑ᳶ पूर्ववा॒ट्त्वम् ।   
यदश्व॑म्पु॒रस्ता॒न्नय॑ति ।   
####  टीका
पूर्ववाट्त्वमिति । पूर्वं वोढुमारब्धवान् पर्वूवाट् 'वहश्च' डति ण्विः । स पर्वूवाण्णामाश्वविशेषः यो वोढुं प्रथममारब्धवान् ।
### मन्त्रः
विभ॑क्तिरे॒वैन॑यो॒स्सा ।   

####  टीका
विभक्तिरिति । अश्वस्य पुरस्तात्प्राञ्चमग्निं प्रति नयनं सैव अनयोः विभक्तिः पृथग्भावः ।
### मन्त्रः

अथो॒ नाना॑वीर्यावे॒वैनौ॑ कुरुते ॥40॥  
####  टीका
अथो अपिच एनौ अग्नी नानावीर्यौ पृथक्छक्तिकौ । पुरस्तान्नयनेनानेन कुरुते । नानोपचारत्वात् नानावीर्यत्वम् ॥

### मन्त्रः
यदु॒पर्यु॑परि॒ शिरो॒ हरे᳚त् ।   
प्रा॒णान्‌विच्छि॑न्द्यात् ।   
####  टीका
7यदुपर्युपरीत्यादि ॥ यदुक्तम् 'उपरीवाग्निमुद्गृह्णीयादुद्धरन्' इति तद्विशेष्यते । यद्युपर्युपरि शिरः शिरसोऽप्युपरि यदि हरेत् यद्युद्गृह्वीयात् प्राणान् अस्य विच्छिन्द्यात् प्राणानतिक्रम्य गतत्वात् ।
### मन्त्रः

अ॒धो॑ऽध॒श्शिरो॑ हरति ।   
####  टीका

तस्माच्छिरसोऽधस्तादेव हरति, नोपरि न समम् । तावत्येव यदुद्ग्रहणं तत्कर्तव्यमिति । 'उपरीवाग्निम्'14 इति चेवशब्देन प्रागेवैतत्प्रतिपादितम् । 'उपर्यध्यधसः सामीप्ये' इति द्विर्वचनम्, 'धिगुपर्यादिषु त्रिषु' इति द्वितीया । अधश्शब्दोसिप्रत्ययान्तोन्तोदात्तः ।
### मन्त्रः
प्रा॒णाना᳚ङ्गोपी॒थाय॑ ।   

####  टीका
गोपीथाय रक्षणाय । गुपेरौणादिकस्थक्प्रत्ययः ईडागमश्च ॥

### मन्त्रः
इय॒त्यग्रे॑ हरति ।   
अथेय॒त्यथेय॑ति ।   


####  टीका
8इयतीति ॥ इयति प्रमाणे जानुदघ्ने नाभिदघ्ने ग्रीवदघ्न इत्यर्थः ।
### मन्त्रः
त्रय॑ इ॒मे लो॒काः ।   
ए॒ष्वे॑वैनँ॑ल्लो॒केषु॒ प्रति॑ष्ठित॒माध॑त्ते ।   

####  टीका

त्रय इत्यादि । गतम् ॥
### मन्त्रः


प्र॒जाप॑तिर॒ग्निम॑सृजत ।   
सो॑ऽबिभे॒त्प्र मा॑ धख्ष्य॒तीति॑ ॥41॥  
तस्य॑ त्रे॒धा म॑हि॒मान॒व्व्यौँ॑हत् ।   
शान्त्या॒ अप्र॑दाहाय ।   

####  टीका
9प्रजापतिरग्निमित्यादि ॥ एकधा स्थितात् महिम्नोऽबिभ्यत् त्रेधा तं व्यौहत् महत्त्वोपलक्षितमग्नेश्शरीरं त्रेधा विभागेन अल्पमल्पं स्थापितवान् प्रजापतिः । तच्छान्त्यर्थमग्नेरभवत् आत्मनश्च अप्रदाहाय । ततोस्य प्र मा धक्ष्यतीति भीतिश्च निवृत्ता ।
### मन्त्रः
यत्त्रे॒धाऽग्निरा॑धी॒यते᳚ ।   
म॒हि॒मान॑मे॒वास्य॒ तद्व्यू॑हति ।   
शान्त्या॒ अप्र॑दाहाय ।   
####  टीका
यत्त्रेधेत्यादि । गतम् ।
### मन्त्रः
पुन॒राव॑र्तयति ।   
म॒हि॒मान॑मे॒वास्य॒ सन्द॑धाति ।

####  टीका
पुनरावर्तयतीत्यादि । त्रेधा विभज्य पुनः आहवनीयसमीपमागच्छति । तेन त्रेधाविभक्तं अस्य महिमानं संदधाति संहतमेकत्र स्थापयति विभक्तं पुनरेकीकरोति । केचित्तु प्रयोजककर्तृव्यापारमुपपादयन्त एवमाहुः - त्रेधा प्रतिष्ठाप्य पुनरावृत्त्य आहवनीयं प्रतिष्ठापयतीति प्रतिष्ठा आवर्त्यत इति ॥
### मन्त्रः
प॒शुर्वा ए॒षः ।   
यदश्वः॑ ।   
ए॒ष रु॒द्रः ॥42॥  
####  टीका
10पशुर्वा इत्यादि ॥ अश्वोऽयं पशुः । अग्निरयं च रुद्रः ।
### मन्त्रः

यद॒ग्निः ।   
यदश्व॑स्य प॒दे᳚ऽग्निमा॑द॒ध्यात् ।   
रु॒द्राय॑ प॒शूनपि॑दध्यात् ।   
####  टीका

तस्मात् अश्वस्य पदे अग्निनिधानेन रुद्राय पशूनपिदध्यात् । ततः पशुहीनो यजमानः स्यात् । अथैतद्दोषपरिजिहीर्षया अश्वस्य पदं अग्निं नाक्रमयेत् पश्ववरोधो न स्यात् तेषामनाक्रान्तत्वात् । ततस्ते जह्युरेनम् । तस्माद्दोषद्वयं मासंजीति पदस्य पार्श्वे अग्निं निदध्यात् । आद्यादिभ्यस्तसिः ।

### मन्त्रः
अ॒प॒शुर्यज॑मानस्स्यात् ।   
यन्नाक्र॒मये᳚त् ।   
अन॑वरुद्धा अस्य प॒शव॑स्स्युः ।   
पा॒र्श्व॒त आक्र॑मयेत् ।
### मन्त्रः
यथाऽऽहि॑तस्या॒ग्नेरङ्गा॑रा अभ्यव॒वर्ते॑रन्न् ।   
अव॑रुद्धा अस्य प॒शवो॒ भव॑न्ति ।   
न रु॒द्रायापि॑दधाति ॥43॥  

####  टीका

पार्श्वं विशिनष्टि - यथा यावति पार्श्वे आहितस्य ज्वलितस्याग्रेः अङ्गाराः अश्वस्य पदमभ्यववर्तेरन् - आक्रम्य पदस्योपरि तिष्ठन्ति तावति पार्थे निदध्यात् । एवं पदस्याङ्गाराभिवर्तनेन पशवोऽवरुद्धा भवन्ति पदे अग्नेरनिधानात् रुद्रायापिहिताश्च न भवन्ति ॥



त्रीणि॑ ह॒वीꣳषि॒ निर्व॑पति ।   
वि॒राज॑ ए॒व विक्रा᳚न्तँ॒य्यज॑मा॒नोऽनु॒विक्र॑मते ।   
अ॒ग्नये॒ पव॑मानाय ।   
अ॒ग्नये॑ पाव॒काय॑ ।   
अ॒ग्नये॒ शुच॑ये ।   
यद॒ग्नये॒ पव॑मानाय नि॒र्वप॑ति ।   
पु॒नात्ये॒वैन᳚म् ।
####  टीका
11त्रीणीत्यादि ॥ विराडग्निविशेषः 'सा विराडभवत्' इति प्रसिद्धः । तस्य विक्रान्तं अनुविक्रमते यजमानः । का पुनस्तस्य विक्रान्तिः 'सा ततः प्राच्युदक्रामत्'15 इत्यत्र प्रतिपादिता पञ्चधा पुनरग्नेर्विक्रान्तिः । अत्राप्यैन्द्राग्नादित्याभ्यां अनुनिर्वाप्याभ्यां सह पञ्च हवींषि भवन्ति । त्रिग्रहणमुपलक्षणम् । यद्वा - 'सा ततः प्राच्युदक्रामत्' इत्यत्र प्रतिपादितं अन्नप्रजापश्वादिसम्पादनसामर्थ्यं विक्रान्तिः । तत्सामर्थ्यवान्भवति यजमानः
एतैर्हविर्भिस्त्रिभिरेव ॥

### मन्त्रः

यद॒ग्नये॑ पाव॒काय॑ ।   
पू॒त ए॒वास्मि॑न्न॒न्नाद्य॑न्दधाति ।   
यद॒ग्नये॒ शुच॑ये ।   
ब्र॒ह्म॒व॒र्च॒समे॒वास्मि॑न्नु॒परि॑ष्टाद्दधाति ॥44॥  
####  टीका
12तामेव विक्रान्तिं दर्शयति - यदग्नय इत्यादि ॥ प्रथमेन तावदेनं पुनाति, द्वितीयेन प्रथमभूतेऽस्मिन्नन्नाद्यमादधाति । तृतीयेन चास्मिन् ब्रह्मवर्चसं दधाति । उपरिष्टात्पूते अन्नाद्यवति च सम्पन्ने तदुपरि ब्रह्मवर्चसं चास्मिन् स्थापयतीत्येके । अन्नस्यादनं अन्नाद्यं अन्नादनसामर्थ्यं, भावे यत् । ब्रह्मणो वर्चो बलं ब्रसवर्चसम्, 'ब्रह्महस्तिम्याम्' इत्यच् समासान्तः ॥

इति प्रथमे पञ्चमोऽनुवाकः ॥  
