---
title:  ०८,  अग्निचयनशेषा अथर्वशिरोभिधानानामिष्टकानां मन्त्राः 
unicode_script: devanagari
---

## नक्षत्रेष्टिकाण्डम्
### मन्त्रः
इन्द्रो॑ दधी॒चो अ॒स्थभि॒र् वृ॒त्राण्यप्र॑तिष्कुतः ।   ़
ज॒घान॑ नव॒तीर्नव॑ ।
####  टीका
1 अथर्वशिरो दशाविषक्ताः शिरस्युपदधाति - इन्द्रो दधीच इत्याद्याः ॥ सर्वा गायत्र्यः । दध्यङ्नामर्षिराथर्वणः । तस्य अस्थभिः 'अस्थिदधिसक्थ्यक्ष्णां"छन्दस्यपिदृश्यते'इत्यनङ् । तन्निर्मितेन वजेण वृत्राणि वारकाणि शत्रुबलानि इन्द्रो जघान हतवान् अप्रतिष्कुतः केनचिदप्यनभियुक्तः । स्कुञ् आप्रवणे । केन चिदप्यनभिभूतः । यद्वा - अप्ततिष्कुतः अप्रतिरथः । प्रतिकूलमाचरन्तो यं कुत इति वदन्तोऽभिभवन्ति स प्रतिष्कुतः । पृषोदरादिः । तादृशानि कियन्ति वृत्राणि - नवतीर्नव दशाधिकान्यष्टौ च शतानि बहुतमानीत्यर्थः । स एवमिमामुपदधात्विति शेषः ॥

### मन्त्रः
इ॒च्छन्नश्व॑स्य॒ यच्छिर॒ᳶ पर्व॑ते॒ष्वप॑श्रितम् ।   
तद्वि॑दच्छर्य॒णाव॑ति ।

####  टीका
2 इच्छन्निति ॥ अश्वस्य व्यापकस्य यज्ञस्य यच्छिरः शिरस्थानीयोऽग्निः पर्वतेषु गिरिषु मेघेषु वा अपश्रितं तिरोभूय स्थितं तदिच्छन् अन्विच्छन् इन्द्रः विदत् अलब्ध । लुङ् 'बहुलं छन्दस्यमाङ्योगेऽपि'इत्यडागमः । शर्यणावति एतन्नाम्नि पर्वते लब्धवान् उपलब्धवान् समूहवदधित्यकावदिति केचित् । अस्मिन् कर्मणीत्येके ॥

### मन्त्रः
अत्राह॒ गोरम॑न्वत  नाम॒ त्वष्टु॑रपी॒च्य᳚म् ।
इ॒त्था च॒न्द्रम॑सो गृ॒हे ।

####  टीका
3 अत्रेति ॥ त्वष्टुः आदित्यमण्डलस्य गोः अग्नेः सुषुम्ना ख्यस्य यत् नाम नमनं जगद्रक्षणे प्रह्वीभावः अपीच्यं पुनरञ्चितं अविच्छेदेन प्रवृत्तं अत्र कर्मणि अमन्वत ज्ञातवन्त: जानन्ति वा अनेन कर्मणा हेतुना स तथा प्रवर्तते । चन्द्रमसोपि गृहे मण्डले इत्था इत्थमेव गोर्नाम मन्वते अनेन हेतुनेति । 'थाहेतौ च' इति थाप्रत्ययः ॥

### मन्त्रः
इन्द्र॒मिद्गा॒थिनो॑ बृ॒हद् इन्द्र॑म॒र्केभि॑र॒र्किणः॑ । इन्द्र॒व्ँवाणी॑रनूषत ।

####  टीका
4 इन्द्रमिदिति ॥ 'इन्द्रं वः' इत्यत्र व्याख्यातेयम् । गाथिनः उद्गातारः इन्द्रमेव बृहत् महत् स्तुवन्ति । अर्किणो होतारश्च अर्केभिः अर्कैः स्तोत्रैः इन्द्रमेव स्तुवन्ति । अध्वर्यूणां च वाण्यः इन्द्रमेव अनूषत नुवन्ति स्तुवन्ति ॥

### मन्त्रः
इन्द्र॒ इद्धर्यो॒स्सचा॒ सम्मि॑श्ल॒ आव॑चो॒ युजा᳚ ।  
इन्द्रो॑ व॒ज्री हि॑र॒ण्ययः॑ ।

####  टीका
5 इन्द्र एव हर्योः अश्वयोः मुख्ययोः सचा समचेत ताभ्यां नित्ययुक्तः । सचतेः क्विप्, प्रथमैकवचनस्य 'सुपां सुलुक्'इत्याकारः । किञ्च - संमिश्लः सममिश्रः ताभ्यां युक्तः इन्द्रः आवचः यावद्वचांसि विद्यन्ते तावन्नित्यमिति युजा युक्तः केन कैः स्तुतिवचोभिः । क्विबन्तात्पूर्ववत्सोराकारः । यद्वा - वचोभिः स्तुतिलक्षणैः युज्यत हति वचोयुक् । आकारः समुच्चये - इन्द्र एव हरिभ्यां युज्यते संमिश्रश्च ताभ्यां वचोयुक्तः स्तुतिवाग्भिश्च युक्तो भवतीति । इन्द्र एव वज्री हिरण्ययः हिरण्मयाभरणः । हरणशीलोदकहेतुर्वा ॥

### मन्त्रः
इन्द्रो॑ दी॒र्घाय॒ चख्ष॑स आ सूर्यꣳ॑ रोहयद्दि॒वि ।   
वि गोभि॒रद्रि॑मैरयत् ।

####  टीका
6 इन्द्रो दीर्घायेति ॥ दीर्घाय दीर्घकालभाविने चक्षसे दर्शनाय पश्येदेनं सर्वलोक इति सूर्ये दिवि इन्द्र एव आरोहयत् । उपर्यारोपितवान् यः सूर्यो गोभिः रश्मिभिः अद्रिं मेघं व्यैरयत् वृष्ट्यर्थं भिनत्ति । यद्वा - इन्द्रः गोभिः वज्रैरद्रिं पर्वतं व्यैरयत् भित्वा न्यपातयत् ॥

### मन्त्रः

इन्द्र॒ वाजे॑षु नो अव  स॒हस्र॑प्रधनेषु च ॥  
उ॒ग्र उ॒ग्राभि॑रू॒तिभिः॑ ।
####  टीका
7 इन्द्रेति ॥ हे इन्द्र! नः अस्मान् वाजेषु अन्नेषु निमित्तभूतेऽषु अव रक्ष यथा वाजान् लप्स्यामहे अन्नदानेन अस्मान् तर्पय सहस्रप्रधनेषु च अपि सहस्रत्वं धनेषु वाजेषु सहस्रं प्रकृष्टानि धनानि येषु तादृशेषु । यद्वा - सहस्रप्रधानेषु, छान्दसं ह्रस्वत्वम् । उग्रः उद्गूर्णः तं उग्राभिरूतिभिः उद्गूर्णाभिः रक्षाभिः तर्पणेन वा । यद्वा - वाजेषु ग्रामेषु सहस्रप्रधनेषु सहस्रं प्रधनाः प्रकष्टधनाः पुरुषा येषु तेषु । यद्वा - सहस्रं प्रकृष्टधना रथगजतुरगपदातयो येषु तेष्वस्मानव । उग्रः उद्गूर्णस्त्वं उग्राभिरूतिभिः गतिभिः वेगगमनैः ॥

### मन्त्रः
तमिन्द्र॑व्ँवाजयामसि  म॒हे वृ॒त्राय॒ हन्त॑वे ।   
स वृषा॑ वृष॒भो भु॑वत् ।

####  टीका
8 तमिति ॥ तादृशं इन्द्रं वाजयामसि वाजयामः गमयामः । 'इदन्तोमसि'। किमर्थं महे वृत्राय । कर्मणस्संप्रदानत्वाच्चतुर्थी । महावृत्रं हन्तवे हन्तुम् । 'तुमर्थे सेसेन्'इति तवेन् प्रत्ययः । स इन्द्रो वृषा स्वयमेव वर्षणशीलः अस्माकं वृषभः कामानां पूरयिता भुवत् भवतु । लेटि अडागमः 'भूसुवोस्तिङि'इति गुणाभावः ॥

### मन्त्रः
इन्द्र॒स्स दाम॑ने कृ॒त ओजि॑ष्ठ॒स्स बले॑ हि॒तः ।  
द्यु॒म्नी श्लो॒की स सौ॒म्यः॑ ।

####  टीका
9 इन्द्रस्स इति ॥ स तादृश इन्द्रः अस्मान् दापने दमनार्थे दमनकृत्ये वा बन्धने कृतः बन्धनयोगैर्वशीकृतकृत्य इत्यर्थः । उत्सादिर्द्रष्टव्यः । किञ्च - इन्द्रः ओजिष्ठः बलवत्तरः अभीतः बले हितः स बलीन्द्रो बले स्थितः द्युम्नी अन्नवान् यशस्वी वा । श्लोको स्तुतिमान् । सौम्य'सोमार्हः । 'तदर्हति'इति यत् । ततश्छान्दसमन्तस्वरितत्वम् । ईदृश इन्द्रो अस्माभिस्स्वीकृत इति ॥

### मन्त्रः
गि॒रा वज्रो॒ न सम्भृ॑तस् सब॑लो॒ अन॑पच्युतः । व॒व॒ख्षुरु॒ग्रो अस्तृ॑तः ॥ 35 ॥  

####  टीका
10 गिरेति ॥ गिरा स्तुतिवाचा वज्रोन वज्र इव संभृतः सम्यक् हस्ते भृतः गृहीत्तः । सवलः बलसहितः अनपच्युतः ववधुः संग्रामेषु धुरो वोढुमिच्छन् । 'सर्वे विधयश्छन्दसि विकल्प्यन्ते'इतीत्वाभावः । वर्णव्यत्ययेन वा इकारस्याकारभावः । उग्रः उद्गूर्णवलः सदोद्यतः अस्तृतः केनचिदप्यनाच्छादितः । अनुपहिंसितो वा । ईदृशोऽयमिन्द्रः सर्वार्थसाधनभूतो वज्र इवास्माभिः संभृतः ॥

इति पञ्चमे अष्टमोऽनुवाकः ॥  
