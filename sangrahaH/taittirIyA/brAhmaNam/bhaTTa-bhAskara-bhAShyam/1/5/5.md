---
title:  ०५, चातुर्मास्यशेषा वपनमन्त्राः
unicode_script: devanagari
---
## नक्षत्रेष्टिकाण्डम्

## राजसूयब्राह्मणम्
### मन्त्रः
ऋ॒तमे॒व प॑रमे॒ष्ठि +ऋ॒तन्नात्ये॑ति॒ किञ्च॒न । ऋ॒ते स॑मु॒द्र आहि॑तः ।   
ऋ॒ते भूमि॑रि॒यꣵ श्रि॒ता ।   

####  टीका
1 ऋतमित्यादि ॥ गायत्र्यः । ऋतं यज्ञः तत् एव परमेष्ठि परमे महिम्नि तिष्ठति । यद्वा - तदेव प्रजापतिः । ऋतं नात्येति नातिक्रामति किंचन किञ्चिदपि ऋतं एव सर्वं भूतम् । समुद्रोपि ऋते आहितः अवस्थितः । इयं च भूमिः ऋते स्थिता सर्वोत्पादकत्वाद्यज्ञस्य ॥

### मन्त्रः
अ॒ग्निस्ति॒ग्मेन॑ शो॒चिषा॒ तप॒ आक्रा᳚न्तमु॒ष्णिहा᳚ ।   
शिर॒स्तप॒स्याहि॑तम् ।

####  टीका
2 अग्निरिति ॥ अयं अग्निः तिग्मेन निशितेन शोचिषा तेजसा इत्थंभूतः । अङ्गनादिमान् आयसे निशितः क्षुर उच्यते । किञ्च - तपः तप्ताङ्गोऽयःक्षुरः उष्णिहा त्रिपदया त्रेण्या शलल्या आक्रान्तं अधिष्ठितः । किञ्च - अस्मिन् तपसि क्षुरे अस्य यजमानस्य शिर आहितं तदधीनत्वात् शिरस्संस्कारस्य ॥

### मन्त्रः
वै॒श्वा॒न॒रस्य॒ तेज॑सा + ऋ॒तेना᳚स्य॒ नि व॑र्तये ।

####  टीका
3 वैश्वानरस्येति ॥ वैश्वानरस्य विश्वेषां नराणां सम्बधिनोऽग्नेः तेजसा तेजःपरिणामेन त्रेण्या ऋतेन सत्येन सेचनादिना अस्य केशान् निवर्तये आवप्तव्येभ्यः पृथक्करोमि ।
### मन्त्रः

स॒त्येन॒ परि॑ वर्तये  ।
####  टीका
सत्येन स्वकार्याव्यभिचारिणा अनेन क्षुरेण केशान् परिवर्तये परिवापयामि । परिवापणं मद्राकरणम् । यथा 'मद्रात् परिवापणे'इति ॥

### मन्त्रः
तप॑सा॒ऽस्यानु॑ वर्तये ।

####  टीका
4 अस्य क्षुरस्य तपसा तापकार्योग नैशित्येन अनुवर्तये अनुधावामि अनुरूपं वपामि
### मन्त्रः
शि॒वेना॒स्योप॑ वर्तये ।

####  टीका
अस्य क्षुरस्य शिवेन सुखहेतुना रूपेण उपवर्तये उप्तानुप्तसमीकरणाय उप्तसमीपे वर्तयामि ।
### मन्त्रः

श॒ग्मेना᳚स्या॒भि व॑र्तये ।
####  टीका
अस्य क्षुरस्य शग्मेन शक्तिविशेषेण अभिवर्तये उपरि वर्तये । अभिरूपत्वाय वा श्लक्ष्णीकरोमि उप्तकेशं प्रदेशम् ॥

### मन्त्रः
तदृ॒तन्तथ्स॒त्यन्, तद्व्र॒तन्तच्छ॑केयन्,  तेन॑ शकेय॒न् , तेन॑ राध्यासम् ॥ 21 ॥

####  टीका
5 निवर्त्यमाने यजमानो जपति - तदृतमित्यादि ॥ यजुः । यदेतत् क्रियते निवर्तनं तत् एतत् ऋतं यज्ञः । तत् एतत् सत्यं अमोघम् ।   
तत् एतत् व्रतं नातः परं व्रतमस्ति ।   
तादृशं तत् कर्म शकेयं निर्वोढुं समर्थो भूयासम् ।   
तेन अनेन शकेयं अभिमतं फलं साधयितुं समर्थो भूयासं तेन चानेन राध्यासं बुद्धिमान् भूयासम् । शकेराशिषि लिङि 'लिङ्याशिष्यङ्'॥

### मन्त्रः
यद्घ॒र्मᳶ प॒र्यव॑र्तयद्  अन्ता᳚न्पृथि॒व्या दि॒वः ।  
अ॒ग्निरीशा॑न॒ ओज॑सा वरु॑णो धी॒तिभि॑स्स॒ह ।  
इन्द्रो॑ म॒रुद्भि॒स्सखि॑भिस्स॒ह ।

####  टीका
6 वरुणप्रघासेषु पूर्ववत् निवर्तनं, सर्वं वापयेत्, मन्त्रादिर्विक्रियते - यत्घर्म इति ॥ त्रिष्टुप् 'चतुर्भिरष्टाक्षरैर्द्वादशाक्षरेण चैकेन त्रिष्टुप्'इति । पङ्क्तिर्वा । घर्मः आदित्यः यत् यस्मात् पर्यवर्तयत् रश्मिभिर्निर्जलानकरोत् मुण्डीकृतवानिव ।
पृथिव्या अन्तान् अवयवान् दिवश्चान्तान् पर्यवर्तयदित्येव ।
अग्निरीशानः समर्थः ओजसा तयोरन्तान् पर्यवर्तयत् । वरुणश्च धीतिभिः उदकव्यापारैः सह तयोरन्तान् पर्यवर्तयत् ।
इन्द्रश्च मरुद्भिः सखिभिः समानख्यानैः सह तयोरन्तान् पर्यवर्तयत् यस्मादेवं तेऽप्यकुनर्वन् तस्मादहमपि अग्निस्तिग्मेनेति । समानं पूर्वेण ॥
### मन्त्रः
अ॒ग्निस्ति॒ग्मेन॑ शो॒चिषा᳚ तप॒ आक्रा᳚न्तमु॒ष्णिहा᳚ । शिर॒स्तप॒स्याहि॑तम् ।


वै॒श्वा॒न॒रस्य॒ तेज॑सा  ।  
ऋ॒तेना᳚स्य॒ नि व॑र्तये ।  
स॒त्येन॒ परि॑ वर्तये ।  
तप॑सा॒ऽस्यानु॑ वर्तये ।  
शि॒वेना॒स्योप॑ वर्तये श॒ग्मेना᳚स्या॒भि व॑र्तये ।

तदृ॒तन्तथ्स॒त्यन् तद्व्र॒तन्तच्छ॑केयन् तेन॑ शकेय॒न्तेन॑ राध्यासम् ॥ 22 ॥

### मन्त्रः

यो अ॒स्याᳶ पृ॑थि॒व्यास्त्व॒चि  नि॑वर्तय॒त्योष॑धीः ।

####  टीका
7 अथ साकमेधेषु पूर्ववन्निवर्तनादीनि । मन्त्रादिस्तु विक्रियते यो अस्या इति । पङ्क्तिः ॥ यो अस्याः पृथिव्याः त्वचि उपरि प्ररूढामौषधिं (ढा ओषधीः) निवर्तयति दाहेन परिवापयति वा ।
### मन्त्रः
अ॒ग्निरीशा॑न॒ ओज॑सा वरु॑णो धी॒तिभि॑स्स॒ह ।   
इन्द्रो॑ म॒रुद्भि॒स्सखि॑भिस्स॒ह ।  

अ॒ग्निस्ति॒ग्मेन॑ शो॒चिषा᳚  तप॒ आक्रा᳚न्तमु॒ष्णिहा᳚ ।  
शिर॒स्तप॒स्याहि॑तम् ।

वै॒श्वा॒न॒रस्य॒ तेज॑सा  ऋ॒तेना᳚स्य॒ नि व॑र्तये ।  

स॒त्येन॒ परि॑ वर्तये ।  
तप॑सा॒ऽस्यानु॑ वर्तये ।  
शि॒वेना॒स्योप॑ वर्तये ।   
श॒ग्मेना᳚स्या॒भि व॑र्तये ।

तदृ॒तन्तथ्स॒त्यन् तद्व्र॒तन्तच्छ॑केयन तेन॑ शकेय॒न्तेन॑ राध्यासम् ॥ 23 ॥  
####  टीका
अग्निरीशान इत्यादि ॥ समानम् ॥

### मन्त्रः
एक॒म्मास॒मुद॑सृजत्  परमे॒ष्ठी प्र॒जाभ्यः॑ ।
तेना᳚भ्यो॒ मह॒ आव॑हद॒मृत॒म्मर्त्या᳚भ्यः । ़

####  टीका
8 अथ शुनासीरिये निवर्तनादि पूर्ववत् । मन्त्रादिविकारस्तु - एकं मासमिति । तिस्रोऽनुष्टुभः ॥ अष्टपदाष्टिर्वा द्वितीया । एकं मासं कालांशं परमेष्ठी प्रजाभ्यः उदसृजत् उत्सृष्टमकरोत् पुत्रादिसाधारणत्वात् । यमुदसृजत् तेन कालेन आभ्यः मर्त्याभ्यो मरणशीलाभ्यः महो महत् महनीयं वा अमृतं अमृतत्वं आवहत् ।
### मन्त्रः
प्र॒जामनु॒ प्र जा॑यसे तदु॑ ते मर्त्या॒मृत᳚म् ।  
येन॒ मासा॑ अर्धमा॒सा ऋ॒तव॑ᳶ परिवथ्स॒राः ।  

####  टीका
किं पुनस्तदित्याह - प्रजामनु प्रजया सह प्रजायसे । तृतीयार्थेऽनोः कर्मप्रवचनीयत्वम् । हे मर्त्य! यजमान! मरणधर्मन् । ते तव तदु तदेव अमृतं अमृतत्वम् । न हि म्रियसे पुत्रपौत्रनप्त्रादिभावेन त्वमेवावतिष्ठसे । तस्मात्तं कालमेव प्रजाभ्य उदसृजत् उत्सृज्य चामृतत्वमावहद्येन परमेष्ठी ।   

### मन्त्रः
येन॒ ते ते᳚ प्रजापत ईजा॒नस्य॒ न्यव॑र्तयन्न् ।  
तेना॒हम॒स्य ब्रह्म॑णा निव॑र्तयामि जी॒वसे᳚ ।  
####  टीका
अथ हे प्रजापते! तासां प्रजानां तादृशामृतत्वभाजां पते! ते च मासादयो येन ते तव ईजानस्य इष्टवतो न्यवर्तयन् तेन तादृशेन प्रशस्तेन ब्रह्मणा मन्त्रेण कर्मणा वा अस्य यजमानस्य निवर्तयामि जीवसे जीवयितुं यथोक्तामृतत्वलक्षणं प्राजापत्यमप्यायुरस्य यथा स्यादिति अयुष्यमिदं कर्म करोमि -
### मन्त्रः
अ॒ग्निस्ति॒ग्मेन॑ शो॒चिषा᳚  तप॒ आक्रा᳚न्तमु॒ष्णिहा᳚ । शिर॒स्तप॒स्याहि॑तम् ।  

वै॒श्वा॒न॒रस्य॒ तेज॑सा ऋ॒तेना᳚स्य॒ नि व॑र्तये । स॒त्येन॒ परि॑ वर्तये ।  

तप॑सा॒ऽस्यानु॑ वर्तये ।   
शि॒वेना॒स्योप॑ वर्तये ।   
श॒ग्मेना᳚स्या॒भि व॑र्तये ।  
तदृ॒तन्तथ्स॒त्यन् , तद्व्र॒तन् , तच्छ॑केयन्, तेन॑ शकेय॒न् , तेन॑ राध्यासम् ॥ 24 ॥
####  टीका
अग्निस्तिग्मेनेति । समानं परम् ॥

इति पञ्चमे पञ्चमोऽनुवाकः ॥  
