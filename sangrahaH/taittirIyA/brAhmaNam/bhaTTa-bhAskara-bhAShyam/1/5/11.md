---
title:  ११,  सवनीयपशुपुरोडाशाः
unicode_script: devanagari
---

## आध्वरब्राह्मणम् 
## नक्षत्रेष्टिकाण्डम्
### मन्त्रः
ये वै च॒त्वार॒स्स्तोमाः᳚ कृ॒तन्तत् ।  

####  टीका
1 ये वै चत्वातस्स्तोमा इति ॥ ये त्रिवृदादयः चत्वार एव स्तोमाः स्युः तत् कृतं पुष्कलं पृथुलधर्मकेण कृतेन तुल्यम् ।

### मन्त्रः
अथ॒ ये पञ्च॑ कलि॒स्सः ।  
तस्मा॒च्चतु॑ष्टोमः ।  
तच्चतु॑ष्टोमस्य चतुष्टोम॒त्वम् ।  
####  टीका
अथ ये पञ्च स्युः त्रिवृदादयः कलिः सः क्षीणधर्मकेण कलिना तुल्यं तत् । प्रकृताभा[वभा]वात् यदैवं सम्भवति तदानीमेवं क्रियते । तस्माच्चतुष्टोम एव कर्तव्यः । इदमेव ज्योतिष्टोमस्य चतुष्टोमत्वम् ॥

### मन्त्रः
तदा॑हुः ।  
क॒त॒मानि॒ तानि॒ ज्योतीꣳ॑षि ।

####  टीका
2 तदाहुरित्यादि ॥ चत्वारस्स्तोमा इति सामान्योक्त्या विशेषं पृच्छन्ति ।
### मन्त्रः
य ए॒तस्य॒ स्तोमा॒ इति॑ ।  
त्रि॒वृत्प॑ञ्चद॒शस्स॑प्तद॒श ए॑कवि॒ꣳ॒शः ॥ 51 ॥  
ए॒तानि॒ वाव तानि॒ ज्योतीꣳ॑षि य ए॒तस्य॒ स्तोमाः᳚ ।  
####  टीका
य एतस्येति । त्रिवृदादीनां ज्योतिषां प्रसिद्धत्वादेवास्य ज्योतिष्टोमात्मकतासिद्धिरित्याह - वाव तानि ज्योतींषीति ॥ द्योतनहेतुत्वाद्यज्ञस्य एतानि ज्योतींषि एतत्स्तोमत्वात् ज्योतिष्टोमत्वम् ॥

### मन्त्रः
सो᳚ऽब्रवीत् ।  

####  टीका
3 सोऽब्रवीदित्यादि ॥ सः इन्द्रः अब्रवीत् ।
यदा अहं सप्तदशेन स्तोमेन ह्रियमाणोऽभूवं तदा व्यलेशिषि विलिष्टोऽकार्षं तेजसा अल्पोऽभूवम् । यथोक्तं - 'तस्य सप्तदशेन ह्रियमाणस्य तेजो हरोऽपतत्' इति । लिश अल्पीभावे कर्मणि उत्तमपुरुषैकवचनम् ।
### मन्त्रः
स॒प्त॒द॒शेन॑ ह्रि॒यमा॑णो॒ व्य॑लेशिषि भि॒षज्य॑त॒ मेति॑ ।  

####  टीका
तस्मात् क्षीणतेजसं मा मां भिषज्यत चिकित्सत इति देवानब्रवीत् । भिषज्यतिः कण्ड्वादिः ।
### मन्त्रः
तम॒श्विनौ॑ धा॒नाभि॑रभिषज्यताम् ।  
पू॒षा क॑र॒म्भेण॑ +++(अभिषिच्यत)+++।   
भार॑ती परिवा॒पेण॑ +++(अभिषिच्यत)+++।   
मि॒त्रावरु॑णौ पय॒स्य॑या +++(अभिषिच्यताम्)+++।  
####  टीका
अथ धानादिभिरश्विन्यादयोऽभिषज्यन् । तण्डुलप्रभवा लाजा धानाः, दधिसम्मिश्राः सक्तवः करम्भाः, परिवापो लाजाः, पयस्या पयोविकारः ॥

### मन्त्रः
तदा॑हुः ॥ 52 ॥  
यद॒श्विभ्या᳚न्धा॒नाः ।  
पू॒ष्णᳵ क॑र॒म्भः ।  
भार॑त्यै परिवा॒पः ।  
मि॒त्रावरु॑णयोᳶ पय॒स्या ।
####  टीका
4 तदाहुरिति ॥ एतानि सवनीयादीनि वस्वादिभ्यो निरुप्यन्ते ।
### मन्त्रः
अथ॑ कस्मा॑दे॒तेषाꣳ॑ ह॒विषा॒मिन्द्र॑मे॒व य॑ज॒न्तीति॑ ।  

####  टीका
अथेदानीं कस्मात् पुनरिन्द्र एवेज्यत इति पर्यनुयोगं आहुः । तृतीयार्थे षष्ठी ।
### मन्त्रः
ए॒ता ह्ये॑नन्दे॒वता॒ इति॑ ब्रूयात् ।  
ए॒तैर्ह॒विर्भि॒रभि॑षज्य॒ꣵ॒ स्तस्मा॒दिति॑ ।  
####  टीका
उत्तरं - एता हीति । एता देवता अश्व्यादयः एतैर्हविर्भिः धानादिभिः एनं यस्मात् अभिषज्यन् तस्मादिति ब्रूयात् । 'तस्मात्'इत्यस्यानन्तरं 'इति ब्रूयात्'इत्येतत् द्रष्टव्यम् । यस्मादेवं तस्मादिति ब्रूयात् उत्तरमित्यर्थः । एक इति शब्दो भिषज्याया अग्नित्वे[भिषज्याया अश्व्यादिकृतत्वस्य हेतुत्वे ?] द्वितीयः निर्वापस्य हेतुत्वे । यस्मादेता देवता अभिषज्यन् तस्मादेताभ्यो निरुप्यन्ते, यस्मादेताभ्यो निरुप्यन्ते तस्भादेवमिन्द्रमभिषज्यन्, तस्मादिन्द्र इज्यते इति उभयत्रान्वयः ॥

### मन्त्रः
तव्वँस॑वो॒ऽष्टाक॑पालेन प्रातस्सव॒ने॑ऽभिषज्यन्न् ।  
रु॒द्रा एका॑दशकपालेन॒ माध्य॑न्दिने॒ सव॑ने +++(ऽभिषज्यन्न् )+++।  
विश्वे॑ दे॒वा द्वाद॑शकपालेन तृतीयसव॒ने +++(ऽभिषज्यन्न् )+++॥ 53 ॥  
####  टीका
5 तं वसव इत्यादि ॥ वस्वादय इव यद्यष्टाकपालादीन् प्रातस्सवनादिषु कुर्यात्
### मन्त्रः

स यद॒ष्टाक॑पालान्प्रातस्सव॒ने कु॒र्यात् ।  
एका॑दशकपाला॒न्माध्य॑न्दिने॒ सव॑ने +++(कु॒र्यात् ।)+++।  
द्वाद॑शकपालाꣳस्तृतीयसव॒ने +++(कु॒र्यात् ।)+++।  

विलो॑म॒ तद्य॒ज्ञस्य॑ क्रियेत ।  
एका॑दशकपालाने॒व प्रा॑तस्सव॒ने कु॑र्यात् ।  
एका॑दशकपाला॒न्माध्य॑न्दिने॒ सव॑ने +++(कु॒र्यात् ।)+++।  
एका॑दशकपालाꣳस्तृतीयसव॒ने +++(कु॒र्यात् ।)+++।  
य॒ज्ञस्य॑ सलोम॒त्वाय॑ ।  
####  टीका
तत् यज्ञस्य विलोम प्रतिलोम कियते सवनीययागस्यैन्द्रत्वात् । तस्मात् एकादशकपालानेव सर्वेषु कुर्यात् इति ॥

### मन्त्रः
तदा॑हुः ।  
यद्वसू॑नाम्प्रातस्सव॒नम् , रु॒द्राणा॒म्माध्य॑न्दिन॒ꣳ॒ सव॑नम् , विश्वे॑षान्दे॒वाना᳚न्तृतीयसव॒नम् ।  
अथ॒ कस्मा॑दे॒तेषाꣳ॑ ह॒विषा॒मिन्द्र॑मे॒व य॑ज॒न्तीति॑ ।  
ए॒ता ह्ये॑नन्दे॒वता॒ इति॑ ब्रूयात् ।  
ए॒तैर्ह॒विर्भि॒रभि॑षज्य॒ꣵ॒ स्तस्मा॒दिति॑ ॥ 54 ॥  
####  टीका
6 तदाहुरित्यादि ॥ गतम् ॥


इति पञ्चमे एकादशोऽनुवाकः ॥  
