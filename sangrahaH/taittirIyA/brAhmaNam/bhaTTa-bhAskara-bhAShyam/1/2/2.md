

  
1 अथ गवामयनब्राह्मणम्, वैश्वदेवं काण्डं पञ्चानुवाकाः । नवैतान्यहानीत्यादि ॥ तत्र संवत्सरस्य गर्भभूतानि नवाहानि एतानि वक्ष्यमाणानि भवन्ति, तत्स्वरूपमिदानीं ब्रूम इति । नवधा भिद्यते सः स्वर्गादिभेदेन नवधा भिन्नत्वात् देवानाम् । यद्वा - नवधा भिन्नैश्वर्याः स्वर्गाः पृथिव्यादिप्राजापत्यान्ता लोकाः, भोगभूमयो वा नव प्राणाः नव स्वर्गाः । तत् तस्मादेषामह्नां उपायनेन नवसु स्वर्गेषु लोकेषु सत्रिणः प्रतितिष्ठन्तः प्रत्येकरस्य तद्भोगं भुञ्जाना यन्ति गच्छन्ति अविच्छेदेन वर्तन्ते । यद्वा - नवानामह्नां उपायनमेव नवसु स्वर्गेषु प्रतिष्ठात्वेन रूप्यते ॥

2 एवंभूतानामह्नां इदानीं स्वरूपं दर्शयति - अग्निष्टोमा इत्यादि ॥ अग्निष्टोमसामसंस्थाः अग्निष्टोमाः, द्वादश स्तोमाः, तादृशाः परस्सामानः कार्याः कर्तव्या इत्याहुः । हेतुं चाडुः - अग्निष्टोमसम्मितः तुल्यः सुवर्गो लोक इति । तुल्यत्वं चेदानीं वक्ष्यते - अत्र स्वर्गशब्देन संवत्सर उच्यते । 'संवत्सरस्सुवर्गो लोकः' इति च ब्राह्मणम् । तस्मादग्निष्टोमसंवत्सरयोः साम्यात् संवत्सरात्मनो गर्भस्य नवाहस्य सम्बन्धिनामह्नामग्निष्टोमत्वं न्याय्यमिति तेषामभिप्रायः । संवत्सराग्निष्टोमयोः साम्ये अन्यत् ब्राह्मणं दर्शयति - द्वादशेति । द्वादशत्वसङ्ख्यान्वयेन द्वयोस्साम्यमिति ॥

3 एतद्दूषयति - तदित्थादि ॥ तत् तेषां मतं न सूर्क्ष्यं नादृत्यम् । सूर्क्ष आदरे तच्छब्दादामः षष्ठीबहुवचनस्य 'सुपां सुलुक्'इति लुक् । कथं तर्हि कर्तव्याः परस्सामान इत्याह – उक्थ्या एवेत्यादि । सप्तदशाः सर्वसंस्था उक्थ्याः कार्याः दशसामान अग्निष्टोमाः । हेतुं चाह - पशवो वा इत्यादि । तद्धेतुत्वात्ताच्छब्द्यम् । किमस्मिन्नवाहे अग्निष्टोमो नास्त्येवेत्याह – विश्वजिदभिजितौ अग्निष्टोमावेव कार्यौ परस्सामान एकोक्थ्या इति ॥

4 इदानीं ज्येतिर्गौरायुश्चेति ते उक्त्या इति दर्शयितुं तत्प्राशस्त्यमाह - ते संस्तुता इत्यादि ॥ अत्रेयमह्नां कॢप्तिः - नवाहस्य आदावन्ते च विश्वजिदभिजितौ, मध्ये विषुवान् । तमभितस्त्रयः परस्सामान इति । ते सर्वे पूर्वोक्ता इति ज्योतिरादयः सहसंस्तुताः सहपरिगणिताः स्तोत्रीयाभिः विराजं दशहरात्मभिः सम्पद्यन्ते, विराट्सम्पदा परिसमाप्तिं गच्छन्ति । गोआयुषोस्तु द्वे च ऋचौ विराट्सङ्ख्यामतिक्रम्य वर्तेते । कथं एकया गौरतिरिक्तः एकचत्वारिंशदधिकशतद्वयं स्तोत्रीया इति कृत्वा । आयुस्तु एकया स्तोत्रीयया ऊनो भवति, एकोनषष्ट्यधिकं शतद्वयं स्तोत्रीया इति कृत्वा । एवं विराट्सम्पत्त्या ज्योतिषो गुणवत्त्वात्त्रयाणामपि मध्ये तस्य प्राशस्त्यम् । किञ्च - सुवर्गो वै लोको ज्योतिः तत्साधनत्वात् । विराट् नाम ऊर्क् अन्नम् । तस्माद्विराट्सम्पत्तिद्वारेण स्वर्गमभिजयन्ति ॥

5 यत्परमित्यादिना परस्साम्नां प्रतिष्ठा रूपयन् सामानि विदधाति ॥ राथन्तरं रथन्तरभक्तिं पृथिवीं 'मनसा ध्यायेत् प्रस्तूयमाने सम्मीलयेत्'इत्यादिधर्मयुक्तं यत् परं परस्साम तत् प्रथमेऽह्नि कार्यम् । यदा परस्सामभूतविषुवतः पूर्वेष्वहस्स्वितः पराञ्चो गृह्यन्ते तदा कार्यम् । एवं बृहद्वैरूपभक्तिके परे द्वितीयतृतीययोरह्नोः कार्ये । अथ उत्तरेष्वहस्सु यदा अमुतोऽर्वाञ्चो गृह्यन्ते तदा वैराजशाक्वररैवतभक्तीनि पराणि चतुर्थपञ्चमषष्ठेष्वहस्सु कार्याणि । तत् तथा कुर्वन्तः पृष्ठेभ्य एव परान् नयन्ति । पृष्ठ्यैः षडहतां परस्माम्नः प्रापयन्ति सत्रिणः ॥

6 अथात्र ग्रहकॢप्तिः परस्साम्रां - सन्तनय इत्यादि ॥ परस्सामसु दिवसेषु पूर्वेषु एते अतिग्राह्या ग्रहाः 'अद्भ्यस्त्वौषधीभ्यो गृह्णामि'इति प्रथमः' ओषधीभ्यस्त्वाप्रजाभ्यो गृह्णामि'27इति द्वितीयः, । 'प्रजाभ्यस्त्वा प्रजापतये गृह्नामि'27इति तृतीयः, एते सन्तनयः सन्तता पराञ्चो गृह्यन्ते, एतैरेवंक्रियमाणैरिमान् लोकान् संतन्वन्ति क्रमेण स्थापयन्ति । अथोत्तरेषु परस्सामसु एते अतिग्राह्या ग्रहा मिथुना गृह्यन्ते अमुतोऽर्वाञ्चो गह्यन्ते । तृतीयचतुर्थौ मिथुनं द्वितीयपञ्चमौ प्रथमषष्ठाविति । 'प्रजाभ्यस्त्वा प्रजापतये गृह्णामि'27इति चतुर्थः । 'ओषधीभ्यस्त्वा'27इति पञ्चमः, 'अद्भ्यस्त्वा'27इति षष्ठः । तैः तथाक्रियमाणैः मिथुनमेव यजमाना लभन्ते ॥

7 अथ विषुवतो मध्यमस्याह्नो विशेषानाह - बृहदित्यादि ॥ विषुवत्यह्नि अग्निष्टोमे पृष्ठसाम बृहद्भवति । बृहद्वा इति ॥ तद्धेतुत्वात्ताच्छब्द्यम् । उक्तं च - 'बृहद्वा इमान् लोकान् दाधार' 
इति । त्रयस्त्रिशिनाम सामेत्यादि ॥ गतम् ॥

8 ये वा इत्यादि ॥ इतो विषुवत ऊर्ध्वं ये संवत्सरं पराञ्चं अनावृत्तमेव पूर्वस्मिन् पक्ष इव उपयन्ति ते खलु एनं संवत्सरं संवत्सरफलं स्वस्ति अविनाशेन न समश्नुवत । अथ ये उत्तरस्मिन् पक्षे अमुतोऽन्त्यादारभ्य अर्वाञ्चं संवत्सरं उपयन्ति एनं संवत्सरमविनाशेन प्राप्नुवन्ति । एतद्वा इत्यादि ॥ अमुतोऽर्वागुपनयनमिदं यदेवमन्त्यदिवसमारभ्य ग्रहणम् । एवं हि सर्वे दिवसाः विषुवन्तमभिस्सतता भवन्ति । तत्र च त्रयस्त्रिंशिनाम साम भवति ॥

9 यो हेत्वादि ॥ यः खलु अयं संवत्सरात्मा प्रजापतिः स एवेन्द्रः देवेश्वरो भवतिं । तस्मादेव कारणात् देवेभ्यः त्रयस्त्रिंशत्सङ्ख्येभ्यो नयन्ति तेषं प्रीतये यागं कुर्वन्ति ॥

इति द्वितीयोऽनुवाकः ॥  
