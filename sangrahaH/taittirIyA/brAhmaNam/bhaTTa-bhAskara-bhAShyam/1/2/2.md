---
title: ०२, विषुवन्नामक मुख्यमहः, तदुभयपार्श्ववर्तिनि चत्वार्यहानि
unicode_script: devanagari
---


## गवामयनब्राह्मणम्, वैश्वदेवं काण्डम्
### मन्त्रः
नव+ ए॒तान्यहा॑नि भवन्ति ।  
नव॒ वै सु॑व॒र्गा लो॒काः ।  
यद् ए॒तान्य् अहा᳚न्य् उप॒यन्ति॒ नव॒स्व् ए॒व तथ् सु॑व॒र्गेषु॑ लो॒केषु॑ स॒त्रिण॑ᳶ प्रति॒-तिष्ठ॑न्तो यन्ति ।  
##  अनुवाकः २

1 अथ गवामयनब्राह्मणम्, वैश्वदेवं काण्डं पञ्चानुवाकाः । नवैतान्यहानीत्यादि ॥ तत्र संवत्सरस्य गर्भभूतानि नवाहानि एतानि वक्ष्यमाणानि भवन्ति, तत्स्वरूपमिदानीं ब्रूम इति । नवधा भिद्यते सः स्वर्गादिभेदेन नवधा भिन्नत्वात् देवानाम् । यद्वा - नवधा भिन्नैश्वर्याः स्वर्गाः पृथिव्यादिप्राजापत्यान्ता लोकाः, भोगभूमयो वा नव प्राणाः नव स्वर्गाः । तत् तस्मादेषामह्नां उपायनेन नवसु स्वर्गेषु लोकेषु सत्रिणः प्रतितिष्ठन्तः प्रत्येकरस्य तद्भोगं भुञ्जाना यन्ति गच्छन्ति अविच्छेदेन वर्तन्ते । यद्वा - नवानामह्नां उपायनमेव नवसु स्वर्गेषु प्रतिष्ठात्वेन रूप्यते ॥

### मन्त्रः
अ॒ग्नि॒ष्टो॒माᳶ पर॑स् सामानᳵ का॒र्या॑ इत्य् आ॑हुः ।  
####  टीका
2 एवंभूतानामह्नां इदानीं स्वरूपं दर्शयति - अग्निष्टोमा इत्यादि ॥ अग्निष्टोमसामसंस्थाः अग्निष्टोमाः, द्वादश स्तोमाः, तादृशाः परस्सामानः कार्याः कर्तव्या इत्याहुः ।
### मन्त्रः
अ॒ग्नि॒ष्टो॒म-स॑म्मितस् सुव॒र्गो लो॒क इति॑ ।  

####  टीका
हेतुं चाहुः - अग्निष्टोमसम्मितः तुल्यः सुवर्गो लोक इति । तुल्यत्वं चेदानीं वक्ष्यते - अत्र स्वर्गशब्देन संवत्सर उच्यते । 'संवत्सरस्सुवर्गो लोकः' इति च ब्राह्मणम् । तस्मादग्निष्टोमसंवत्सरयोः साम्यात् संवत्सरात्मनो गर्भस्य नवाहस्य सम्बन्धिनामह्नामग्निष्टोमत्वं न्याय्यमिति तेषामभिप्रायः ।
### मन्त्रः
द्वाद॑शाग्निष्टो॒मस्य॑ स्तो॒त्राणि॑ ।  
द्वाद॑श॒ मासा᳚स् सव्ँवथ्स॒रः ।  
####  टीका
संवत्सराग्निष्टोमयोः साम्ये अन्यत् ब्राह्मणं दर्शयति - द्वादशेति । द्वादशत्वसङ्ख्यान्वयेन द्वयोस्साम्यमिति ॥

### मन्त्रः
तत् तन् न सूर्ख्ष्य᳚म् ।  
####  टीका
3 एतद्दूषयति - तदित्थादि ॥ तत् तेषां मतं न सूर्क्ष्यं नादृत्यम् । सूर्क्ष आदरे तच्छब्दादामः षष्ठीबहुवचनस्य 'सुपां सुलुक्'इति लुक् ।
### मन्त्रः
उ॒क्थ्या॑ ए॒व स॑प्तद॒शाᳶ पर॑स्-सामानᳵ का॒र्याः᳚ ॥28॥  

####  टीका
कथं तर्हि कर्तव्याः परस्सामान इत्याह – उक्थ्या एवेत्यादि । सप्तदशाः सर्वसंस्था उक्थ्याः कार्याः दशसामान अग्निष्टोमाः ।
### मन्त्रः

प॒शवो॒ वा उ॒क्थानि॑, प॒शू॒नाम् अव॑रुद्ध्यै ।  
####  टीका
हेतुं चाह - पशवो वा इत्यादि । तद्धेतुत्वात्ताच्छब्द्यम् ।
### मन्त्रः
वि॒श्व॒जि॒द॒भि॒जिता॑व् अग्निष्टो॒मौ ।  
उ॒क्थ्या᳚स् सप्तद॒शाᳶ पर॑स्-समानः ।  
####  टीका
किमस्मिन्नवाहे अग्निष्टोमो नास्त्येवेत्याह – विश्वजिदभिजितौ अग्निष्टोमावेव कार्यौ परस्सामान एकोक्थ्या इति ॥

### मन्त्रः

ते सꣵस्तु॑ता वि॒राज॑म् अ॒भि-सम्प॑द्यन्ते ।  
####  टीका
4 इदानीं ज्येतिर्गौरायुश्चेति ते उक्त्या इति दर्शयितुं तत्प्राशस्त्यमाह - ते संस्तुता इत्यादि ॥ अत्रेयमह्नां कॢप्तिः - नवाहस्य आदावन्ते च विश्वजिदभिजितौ, मध्ये विषुवान् । तमभितस्त्रयः परस्सामान इति ।
ते सर्वे पूर्वोक्ता इति ज्योतिरादयः सहसंस्तुताः सहपरिगणिताः स्तोत्रीयाभिः विराजं दशहरात्मभिः सम्पद्यन्ते, विराट्सम्पदा परिसमाप्तिं गच्छन्ति ।
### मन्त्रः

द्वे चर्चा॒व् अति॑-रिच्येते ।  
####  टीका
गोआयुषोस्तु द्वे च ऋचौ विराट्सङ्ख्यामतिक्रम्य वर्तेते ।
### मन्त्रः

एक॑या॒ गौर् अति॑रिक्तः ।  
एक॒या ऽऽयु॑र् ऊ॒नः ।  
####  टीका
कथं एकया गौरतिरिक्तः एकचत्वारिंशदधिकशतद्वयं स्तोत्रीया इति कृत्वा । आयुस्तु एकया स्तोत्रीयया ऊनो भवति, एकोनषष्ट्यधिकं शतद्वयं स्तोत्रीया इति कृत्वा । एवं विराट्सम्पत्त्या ज्योतिषो गुणवत्त्वात्त्रयाणामपि मध्ये तस्य प्राशस्त्यम् ।
### मन्त्रः
सु॒व॒र्गो वै लो॒को ज्योतिः॑ , ऊर्ग् वि॒राट् , सु॒व॒र्गम् ए॒व तेन॑ लो॒कम् अ॒भि-ज॑यन्ति ।  

####  टीका
किञ्च - सुवर्गो वै लोको ज्योतिः तत्साधनत्वात् ।
विराट् नाम ऊर्क् अन्नम् । तस्माद्विराट्सम्पत्तिद्वारेण स्वर्गमभिजयन्ति ॥

### मन्त्रः
यत् पर॒ꣳ॒ राथ॑न्तर॒न् तत् प्र॑थ॒मे ऽह॑न् का॒र्य᳚म् ।  
####  टीका
5 यत्परमित्यादिना परस्साम्नां प्रतिष्ठा रूपयन् सामानि विदधाति ॥ राथन्तरं रथन्तरभक्तिं पृथिवीं 'मनसा ध्यायेत् प्रस्तूयमाने सम्मीलयेत्'इत्यादिधर्मयुक्तं यत् परं परस्साम तत् प्रथमेऽह्नि कार्यम् । यदा परस्सामभूतविषुवतः पूर्वेष्वहस्स्वितः पराञ्चो गृह्यन्ते तदा कार्यम् ।
### मन्त्रः
बृ॒हद् द्वि॒तीये᳚ +++(ऽह॑न् का॒र्य᳚म् )+++।  
वै॒रू॒पन् तृ॒तीये᳚ +++(ऽह॑न् का॒र्य᳚म् )+++।  
वै॒रा॒जञ् च॑तु॒र्थे +++(ऽह॑न् का॒र्य᳚म् )+++।    
शा॒क्व॒रम् प॑ञ्च॒मे +++(ऽह॑न् का॒र्य᳚म् )+++।    
रै॒व॒तꣳ ष॒ष्ठे +++(ऽह॑न् का॒र्य᳚म् )+++।    
####  टीका
एवं बृहद्वैरूपभक्तिके परे द्वितीयतृतीययोरह्नोः कार्ये । अथ उत्तरेष्वहस्सु यदा अमुतोऽर्वाञ्चो गृह्यन्ते तदा वैराजशाक्वररैवतभक्तीनि पराणि चतुर्थपञ्चमषष्ठेष्वहस्सु कार्याणि ।


### मन्त्रः
तद्  उ॑ पृ॒ष्ठेभ्यो॒ नय॑न्ति ।  

####  टीका
तत् तथा कुर्वन्तः पृष्ठेभ्य एव परान् नयन्ति । पृष्ठ्यैः षडहतां परस्माम्नः प्रापयन्ति सत्रिणः ॥

### मन्त्रः

स॒न्तन॑य ए॒ते ग्रहा॑ गृह्यन्ते॒ ऽति॒-ग्रा॒ह्या᳚ᳶ पर॑स्-सामसु ।  
इ॒मान् ए॒वैतैर् लो॒कान्थ् सन्त॑न्वन्ति ।  
####  टीका
6 अथात्र ग्रहकॢप्तिः परस्साम्रां - सन्तनय इत्यादि ॥ परस्सामसु दिवसेषु पूर्वेषु एते अतिग्राह्या ग्रहाः 'अद्भ्यस्त्वौषधीभ्यो गृह्णामि'इति प्रथमः' ओषधीभ्यस्त्वाप्रजाभ्यो गृह्णामि'27इति द्वितीयः, । 'प्रजाभ्यस्त्वा प्रजापतये गृह्नामि'27इति तृतीयः, एते सन्तनयः सन्तता पराञ्चो गृह्यन्ते, एतैरेवंक्रियमाणैरिमान् लोकान् संतन्वन्ति क्रमेण स्थापयन्ति ।
### मन्त्रः

मि॒थु॒ना ए॒ते ग्रहा॑ गृह्यन्ते॒ ऽति॒-ग्रा॒ह्या᳚ᳶ पर॑स्-सामसु ।  
मि॒थु॒नम् ए॒व तैर् यज॑माना॒ अव॑रुन्धते ।  
####  टीका
अथोत्तरेषु परस्सामसु एते अतिग्राह्या ग्रहा मिथुना गृह्यन्ते अमुतोऽर्वाञ्चो गह्यन्ते । तृतीयचतुर्थौ मिथुनं द्वितीयपञ्चमौ प्रथमषष्ठाविति । 'प्रजाभ्यस्त्वा प्रजापतये गृह्णामि'27इति चतुर्थः । 'ओषधीभ्यस्त्वा'27इति पञ्चमः, 'अद्भ्यस्त्वा'27इति षष्ठः । तैः तथाक्रियमाणैः मिथुनमेव यजमाना लभन्ते ॥

### मन्त्रः

बृ॒हत् पृ॒ष्ठम् भ॑वति ।  
####  टीका
7 अथ विषुवतो मध्यमस्याह्नो विशेषानाह - बृहदित्यादि ॥ विषुवत्यह्नि अग्निष्टोमे पृष्ठसाम बृहद्भवति ।
### मन्त्रः

बृ॒हद् वै सु॑व॒र्गो लो॒को बृह॒तैव सु॑व॒र्गल्ँ लो॒कय्ँ य॑न्ति ।  

त्र॒य॒स् -त्रि॒ꣳ॒शि-नाम॒ साम॑ माध्य॑न्दिने॒ पव॑माने भवति ॥31॥  
त्रय॑स् -त्रिꣳश॒द् वै दे॒वताः᳚ ।   
दे॒वता॑ ए॒वाव॑-रुन्धते ।  
####  टीका
बृहद्वा इति ॥ तद्धेतुत्वात्ताच्छब्द्यम् । उक्तं च - 'बृहद्वा इमान् लोकान् दाधार' इति । त्रयस्त्रिशिनाम सामेत्यादि ॥ गतम् ॥

### मन्त्रः
ये वा इ॒तᳶ परा᳚ञ्चꣳ सव्ँवथ्स॒रम्  उ॑प॒यन्ति॒  न ह+ ए॑न॒न् ते स्व॒स्ति सम॑श्ञुवते ।  
####  टीका
8 ये वा इत्यादि ॥ इतो विषुवत ऊर्ध्वं ये संवत्सरं पराञ्चं अनावृत्तमेव पूर्वस्मिन् पक्ष इव उपयन्ति ते खलु एनं संवत्सरं संवत्सरफलं स्वस्ति अविनाशेन न समश्नुवत ।
### मन्त्रः
अथ॒ ये॑ ऽमुतो॒ ऽर्वाञ्च॑म् उप॒यन्ति॒ ते ह+ ए॑नꣵ स्व॒स्ति सम॑श्ञुवते ।  

####  टीका
अथ ये उत्तरस्मिन् पक्षे अमुतोऽन्त्यादारभ्य अर्वाञ्चं संवत्सरं उपयन्ति एनं संवत्सरमविनाशेन प्राप्नुवन्ति ।
### मन्त्रः
 ए॒तद् वा अ॒मुतो॒ ऽर्वाञ्च॒म् उप॑-यन्ति॒ यद् ए॒वम् ।  

####  टीका
एतद्वा इत्यादि ॥ अमुतोऽर्वागुपनयनमिदं यदेवमन्त्यदिवसमारभ्य ग्रहणम् । एवं हि सर्वे दिवसाः विषुवन्तमभिस्सतता भवन्ति । तत्र च त्रयस्त्रिंशिनाम साम भवति ॥

### मन्त्रः
यो ह॒ खलु॒ वाव प्र॒जाप॑तिस् स उ॑व् ए॒वेन्द्रः॑ ।  
तद् उ॑ दे॒वेभ्यो॒ नय॑न्ति ॥32॥  

####  टीका
9 यो हेत्वादि ॥ यः खलु अयं संवत्सरात्मा प्रजापतिः स एवेन्द्रः देवेश्वरो भवतिं । तस्मादेव कारणात् देवेभ्यः त्रयस्त्रिंशत्सङ्ख्येभ्यो नयन्ति तेषं प्रीतये यागं कुर्वन्ति ॥

इति द्वितीयोऽनुवाकः ॥  
