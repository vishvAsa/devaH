---
title: ०४, विषुवद्दिने दिवाकीर्त्यनामानि सामानि
unicode_script: devanagari
---

### मन्त्रः
ए॒क॒-वि॒ꣳ॒श ए॒ष भ॑वति ।  
####  टीका
1 एकविंश इत्यादि ॥ एष वक्ष्यमाणो विषुवान् एकविंशः । एकविंशस्तोमकः ।
### मन्त्रः
ए॒तेन॒ वै दे॒वा ए॑क-वि॒ꣳ॒शेना॒दि॒त्यम् इ॒त उ॑त्त॒मꣳ सु॑व॒र्गल्ँ लो॒कम् आरो॑हयन्न् ।  

####  टीका
एतेन वा इत्यादि । गतम् ।
### मन्त्रः

स वा ए॒ष इ॒त ए॑क-वि॒ꣳ॒शः ।  
तस्य॒ दशा॒वस्ता॒द् अहा॑नि दश॑ प॒रस्ता᳚त् ।  
####  टीका

स वा इत्यादि । स एष वक्ष्यमाण इतोपि हेतोः एकविंशः, तस्य दशावस्तादहानि परस्ताच्च दश अहानि ।
### मन्त्रः

स वा ए॒ष वि॒-राज्य् उ॑भ॒यत॒ᳶ प्रति॑ष्ठितः ।  
####  टीका
सः अयं मध्ये पृष्ठवंशस्थानीय उभयतः अवस्तात् परस्ताच्च विराजि प्रतिष्ठितः । कथं ? पृष्ठ्यः षडहः, विश्वजित्, त्रयः परस्सामानः विषुवान्, परतो व्यावृत्तास्त्रयः परस्सामानः, अभिजित्, पृष्ठ्यः पडह आवृत्त इति ॥

### मन्त्रः
वि॒राजि॒ हि वा ए॒ष उ॑भ॒यत॒ᳶ प्रति॑ष्ठितः ।  
####  टीका
2 विराजि हीत्यादि ॥ एष खल्वादित्योपि हि विराज्युभयतः प्रतिष्ठितः अवस्तात् पञ्चशतानि रश्मयः परस्ताच्च पञ्चशतानि मध्ये विराजि प्रतिष्ठितो भवति । यद्वा - प्रधानभूतैर्दशभिः रश्मिभिः अवस्तात्परस्ताच्च उभयतः प्रतितिष्ठतीति ।
### मन्त्रः

तस्मा॑द् अन्त॒रेमौ लो॒कौ यन्न् ।  
सर्वे॑षु सुव॒र्गेषु॑ लो॒केष्व् अ॑भि॒-तप॑न् नेति ॥37॥  

दे॒वा वा आ॑दि॒त्यस्य॑ सुव॒र्गस्य॑ लो॒कस्य॒ परा॑चोऽतिपा॒दाद॑बिभयुः ।  
####  टीका

तस्मादित्यादि । ऊर्ध्वमतिगमनात् देवा अबिभयुः ।
### मन्त्रः
तञ् छन्दो॑भिर् अदृꣳह॒न् , धृत्यै᳚ +++(भवन्ति)+++।  

####  टीका

तत्परिहाराय तं आदित्यं छन्दोभिः गायत्र्यादिभिः सावनैः अदृंहन् स्तम्भितवन्तः रज्जुभिर्बद्धमिवाकुर्वन् । तस्माद्धृत्यै भवन्ति छन्दांसि ॥

### मन्त्रः
दे॒वा वा आ॑दि॒त्यस्य॑ सुव॒र्गस्य॑ लो॒कस्या॒वा॑चो ऽवपा॒दाद् अ॑बिभयुः ।  
तम् प॒ञ्चभी॑ र॒श्मिभि॒र् उद॑वयन्न् ।  
####  टीका
3 देवा वा इत्याति ॥ अवाचोऽवपादात् अधस्तात् न्यक्पतनात् अबिभयुः । तत्परिहाराय पञ्चभी रश्मिभिरादित्यं उदवयन् ऊर्ध्वमुत्तम्भितवन्तः ऊर्ध्वमिवाकुर्वन् ।
### मन्त्रः
तस्मा॑द् एकवि॒ꣳ॒शे ऽह॒न् पञ्च॑ दिवा-की॒र्त्या॑नि क्रियन्ते ।  
र॒श्मयो॒ वै दि॑वा-की॒र्त्या॑नि ।  

####  टीका
तस्मादेकविंशेऽह्नि विषुवति पञ्च दिवाकीर्त्यनामानि क्रियन्ते । रश्मिस्थानीयानि हि दिवाकीर्त्यानि सामानि ।
### मन्त्रः
ये गा॑य॒त्रे ते गा॑य॒त्रीषु+ उत्त॑रयो॒ᳶ पव॑मानयोः ॥38॥  

####  टीका
तत्र ये भ्राजाभ्राजे नाम दिवाकीर्त्ये गायत्रे प्रातस्सवने ते एव उत्तरयोः पवमानयोः मध्यन्दिने आर्भवे च कार्ये । विशेषस्तु सावनच्छन्दो हित्वा गायत्रीष्वेव कार्ये ।
### मन्त्रः
म॒हा-दि॑वा-कीर्त्य॒ꣳ॒ होतु॑ᳶ पृ॒ष्ठम् , वि॒क॒र्णम् ब्र॑ह्म-सा॒मम् , भा॒सो᳚ ऽग्निष्टो॒मः ।  
####  टीका
अय माध्यन्दिनं महादिवाकीर्त्यं नाम होतुः पृष्ठं पृष्ठानां प्रथमम् । तत्रेव विकर्णं नाम ब्रह्मसामं कार्यं पृष्ठानां तृतीयं ब्रह्मणः साम ब्रह्मसामम् । 'अनसन्तान्नपुंसकात्'इत्यच् समासान्तः ।
अथ तृतीयसवने भासो नाम अग्निष्टोमसाम कार्यः ॥

### मन्त्रः
अथै॒तानि॒ परा॑णि ।  
परै॒र् वै दे॒वा आ॑दि॒त्यꣳ सु॑व॒र्गल्ँ लो॒कम् अ॑पारयन्न् ।  

####  टीका
4 एवं विषुवत्तं विधाय तमभितः स्थितानां परस्साम्नां पुनस्तुतिर्नाम च क्रियते - अथेत्यादि ॥ अपारयन् स्वर्गलोकस्थानीयमादित्यं पूर्तिमगमयन् । पृ पालनपूरणयोः । यद्वा - पृ प्रीतौ । आदित्यमप्रीणयन् ।

### मन्त्रः

यद् अपा॑रयन्न् तत् परा॑णाम् पर॒त्वम् ।  
####  टीका

तस्मात् पराणां परस्साम्नां परत्वम् । ऋदोरप्, पचाद्यच् वा । वृषादिर्द्रष्टव्यः ।
### मन्त्रः

पा॒रय॑न्त्य् एन॒म् परा॑णि ।  
य ए॒वव्ँ वेद॑ ।  
####  टीका
पराणि आदित्यं पारयन्ति पूरयन्ति प्रीणयन्ति वा । तैस्तं पारयन्ति देवाः । अथ य एवं वेद पराणां परत्वं एनं वेदितारं पराणि पारयन्ति प्रतिष्ठितैश्वर्यं कुर्वन्ति । परैरिति कर्तरि तृतीया न हेतौ, पारयन्त्येनं पराणीति कर्तृत्वदर्शनात् ॥

### मन्त्रः

अथ॑+ ए॒तानि॒ स्परा॑णि ।  
स्परै॒र् वै दे॒वा आ॑दि॒त्यꣳ सु॑व॒र्गल्ँ लो॒कम॑स्पारयन्न् ।
यद् अस्पा॑रयन्न् तथ् स्परा॑णाꣳ स्पर॒त्वम् ।  
स्पा॒रय॑न्त्य् एन॒ꣵ॒ स्परा॑णि ।  
य ए॒वव्ँ वेद॑ ॥39॥  
####  टीका
5 अथेत्यादि ॥ स्पृ प्रीतिचलनयोः । समानमन्यत् । एवं परस्परात्मकं नामद्वयं परस्साम्नां दर्शितम् ॥
इति द्वितीये चतुर्थोऽनुवाकः॥  
