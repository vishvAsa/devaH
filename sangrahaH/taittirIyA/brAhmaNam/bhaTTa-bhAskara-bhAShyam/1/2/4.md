

  
1 एकविंश इत्यादि ॥ एष वक्ष्यमाणो विषुवान् एकविंशः । एकविंशस्तोमकः । एतेन वा इत्यादि । गतम् । स वा इत्यादि । स एष वक्ष्यमाण इतोपि हेतोः एकविंशः, तस्य दशावस्तादहानि परस्ताच्च दश अहानि । सः अयं मध्ये पृष्ठवंशस्थानीय उभयतः अवस्तात् परस्ताच्च विराजि प्रतिष्ठितः । कथं ? पृष्ठ्यः षडहः, विश्वजित्, त्रयः परस्सामानः विषुवान्,
परतो व्यावृत्तास्त्रयः परस्सामानः, अभिजित्, पृष्ठ्यः पडह आवृत्त इति ॥

2 विराजि हीत्यादि ॥ एष खल्वादित्योपि हि विराज्युभयतः प्रतिष्ठितः अवस्तात् पञ्चशतानि रश्मयः परस्ताच्च पञ्चशतानि मध्ये विराजि प्रतिष्ठितो भवति । यद्वा - प्रधानभूतैर्दशभिः रश्मिभिः अवस्तात्परस्ताच्च उभयतः प्रतितिष्ठतीति । तस्मादित्यादि । ऊर्ध्वमतिगमनात् देवा अबिभयुः । तत्परिहाराय तं आदित्यं छन्दोभिः गायत्र्यादिभिः सावनैः अदृंहन् स्तम्भितवन्तः रज्जुभिर्बद्धमिवाकुर्वन् । तस्माद्धृत्यै भवन्ति छन्दांसि ॥

3 देवा वा इत्याति ॥ अवाचोऽवपादात् अधस्तात् न्यक्पतनात् अबिभयुः । तत्परिहाराय पञ्चभी रश्मिभिरादित्यं उदवयन् ऊर्ध्वमुत्तम्भितवन्तः ऊर्ध्वमिवाकुर्वन् । तस्मादेकविंशेऽह्नि विषुवति
पञ्च दिवाकीर्त्यनामानि क्रियन्ते । रश्मिस्थानीयानि हि दिवाकीर्त्यानि सामानि । तत्र ये भ्राजाभ्राजे नाम दिवाकीर्त्ये गायत्रे प्रातस्सवने ते एव उत्तरयोः पवमानयोः मध्यन्दिने आर्भवे च कार्ये । विशेषस्तु सावनच्छन्दो हित्वा गायत्रीष्वेव कार्ये । अय माध्यन्दिनं महादिवाकीर्त्यं नाम होतुः पृष्ठं पृष्ठानां प्रथमम् । तत्रेव विकर्णं नाम ब्रह्मसामं कार्यं पृष्ठानां तृतीय ब्रह्मणः साम ब्रह्मसामम् । 'अनसन्तान्नपुंसकात्'इत्यच् समासान्तः । अथ तृतीयसवने भासो नाम अग्निष्टोमसाम कार्यः ॥

4 एवं विषुवत्तं विधाय तमभितः स्थितानां परस्साम्नां पुनस्तुतिर्नाम च क्रियते - अथेत्यादि ॥ अपारयन् स्वर्गलोकस्थानीयमादित्यं पूर्तिमगमयन् । पृ पालनपूरणयोः । यद्वा - पृ प्रीतौ । आदित्यमप्रीणयन् । तस्मात् पराणां परस्साम्नां परत्वम् । ऋदोरप्, पचाद्यच् वा । वृषादिर्द्रष्टव्यः । पराणि आदित्यं पारयन्ति पूरयन्ति प्रीणयन्ति वा । तैस्तं पारयन्ति देवाः । अथ य एवं वेद पराणां परत्वं एनं वेदितारं पराणि पारयन्ति प्रतिष्ठितैश्वर्यं कुर्वन्ति । परैरिति कर्तरि तृतीया न हेतौ, पारयन्त्येनं पराणीति कर्तृत्वदर्शनात् ॥

5 अथेत्यादि ॥ स्पृ प्रीतिचलनयोः । समानमन्यत् । एवं परस्परात्मकं नामद्वयं परस्साम्नां दर्शितम् ॥

इति द्वितीये चतुर्थोऽनवाकः॥  
