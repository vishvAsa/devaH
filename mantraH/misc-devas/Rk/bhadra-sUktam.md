+++
title = "भद्रसूक्तम्"
unicode_script = "devanagari"
+++

## परिचयः
- कठमन्त्रपाठात् प्रायेण। मानसतरङ्गिणीकारो [ऽत्र](https://manasataramgini.wordpress.com/2019/02/10/notes-on-the-bhadra-sukta-a-hymn-for-felicity-to-the-vedic-pantheon/) ।

## पाठः
भद्रो नो अग्निः सुहवो विभावसुर्  
भद्र इन्द्रः पुरुहूतः पुरुष्टुतः ।   
भद्रः सूर्य उरुचक्षा उरुव्यचा  
भद्रश् चन्द्रमाः समिथेषु+++(=युद्धेषु)+++ जागृविः ॥१॥   

भद्रः प्रजा अजनयन् नः प्रजापतिर्  
भद्रः सोमः पावमानो वृषा हरिः ।   
भद्रस् त्वष्टा विदधद् रूपाण्य् अद्भुतो  
भद्रो नो धाता वरिवस्यतु प्रजाः ॥२॥   

भद्रस् तार्क्ष्यः सुप्रजस्त्वाय नो महाँ  
अरिष्टनेमिः पृतना युधा जयन् ।  
भद्रो वायुर् मातरिश्वा+++(←मातरि आकाशे श्वयति वर्द्धते)+++ +++(अश्व)+++नियुत्-पतिर्  
वेनो गय+++(=धन)+++-स्फान+++(=वर्धक)+++ उशन्+++(←कामयन्)+++ सदा ऽस्तु नः ॥३॥  
+++(link between Venas and the later name of Venus in Sanskrit tradition, Uśanas.)+++

भद्रो मित्रो वरुणो रुद्र इद् वृधा  
भद्रो ऽहिर्-बुध्न्यो भुवनस्य रक्षिता ।  
भद्रो नो वास्तोष्पतिर् अस्त्व् अमीव+++(=रोग)+++-हा  
भद्रः क्षेत्रस्य पतिर् विचर्षणिः ॥४॥  

भद्रो विभुर् विश्वकर्मा बृहस्पतिर्  
भद्रो द्विषस्-तपनो ब्रह्मणस्-पतिः ।  
भद्रः सुपर्णो अरुणो मरुत्-सखा  
भद्रो नो वातो अभिवातु भेषजी ॥५॥  

भद्रो दधिक्रा+++(=अश्वः, धरन् क्रारमतीति)+++ वृषभः कनिक्रदद्+++(=हेषां जनयन्)+++  
भद्रः पर्जन्यो बहुधा विराजति ।  
भद्रा सरस्वाँ उत नः सरस्वती  
भद्रो वशी भद्र इन्द्रः पुरू-रवः ॥६॥  

भद्रो नः पूषा सविता यमो भगो  
भद्रो ऽग्रज एकपाद् अर्यमा मनुः ।  
भद्रो विष्णुर् उरु-गायो वृषा-हरिर्  
भद्रो विवस्वाँ अभिवातु नस् त्मना ॥७॥  

भद्रा गायत्री ककुब्+++(=??)+++ उष्णिहा विराड्  
भद्रानुष्टुब् बृहती पङ्क्तिर् अस्तु नः ।  
भद्रा नस् त्रिष्टुब् जगती पुरु-प्रिया  
भद्रातिच्छान्दा बहुधा विभूवरी ॥८॥  

भद्रा नो राकानुमतिः कुहूः सुहृद्  
भद्रा सिनीवाल्य् अदितिर् मही ध्रुवा ।  
भद्रा नो द्यौर् अन्तरिक्षं मयस्-करं  
भद्रो ऽश्वो दक्षस् तनयाय नस् तुजे+++(=पुत्रेभ्यः)+++ ॥९॥  

भद्रो नः प्राणः सुमनाः सुवाग् असद्  
भद्रो अपानः सतनुः सहात्मना ।  
भद्रं चक्षुर् भद्रम् इच् छोत्रम् अस्तु नो  
भद्रं न आयुः शरदो असच् छताम्+++(→ः?)+++ ॥१०॥  

भद्रेन्द्राग्नी नो भवताम् ऋता-वृधा  
भद्रा नो मित्रावरुणा धृतव्रता ।  
भद्राश्विना नो भवतां नवेदसा+++(←न विपरीतं वेत्ति)+++  
भद्रा द्यावा-पृथिवी विश्व-शंभुवा ॥१२॥  

भद्रा न इन्द्रावरुणा रिश्-आदसा  
भद्रा न इन्द्रा भवतां बृहस्पती ।  
भद्रेन्द्राविष्णू सवनेषु या वृधा  
भद्रेन्द्रासोमा युधि दस्यु-हन्-तमा ॥१३॥  

भद्राग्नाविष्णू वि-दधस्य+++(=दानस्य)+++ प्रसाधना  
भद्रा नो ऽग्नीन्द्रा वृषभा-दिवस्पती ।  
भद्रा नो अग्नीवरुणा प्रचेतसा  
भद्राग्नीषोमा भवता नवेदसा+++(←न विपरीतं वेत्ति)+++ ॥१४॥  

भद्रा सूर्या-चन्द्रमसा कविक्रतू  
भद्रा सोमा भवतां पूषणा नः ।  
भद्रेन्द्रावायू पृतनासु सासही  
भद्रा सूर्याग्नी अजिता धनञ्जया ॥१५॥  

भद्रा नः सन्तु वसवो वसुप्रजा  
भद्रा रुद्रा वृत्र-हणा पुरन्धरा ।  
भद्रा आदित्याः सु-+++(स्)+++पसः सुनीतयो  
भद्रा राजानो मरुतो विरप्सिनः+++(=विरभसिनः?)+++ ॥१६॥  

भद्रा न ऊमा+++(=रक्षकाः)+++ सुहवाः शतश्रियो  
विश्वेदेवा मनवश् चर्षणी-धृतः ।  
भद्राः साध्या अभिभवः सूर+++(र्य)+++-चक्षसो  
भद्रा नः सन्त्व् ऋभवो रत्न-धातमाः ॥१७॥  

भद्राः सर्वे वाजिनो वाज-सातयो+++(=दातारो)+++  
भद्रा ऋषयः पितरो गभस्तयः ।  
भद्रा भृगवो ऽङ्गिरसः सु-दानवो  
भद्रा गन्धर्वाप्सरसः सुदंशसः ॥१८॥  

भद्रा आपः शुचयो विश्वभृत्तमा  
भद्राः शिवा यक्ष्मनुदो न ओषधीः ।  
भद्रा गावः सुरभयो वयोवृधो  
भद्रा योषा उशतीर्+++(=कामयत्यो)+++ देवपत्न्यः ॥१९॥  

भद्राणि सामानि सदा भवन्तु नो  
भद्रा अथर्वाण ऋचो यजूंषि नः ।  
भद्रा नक्षत्राणि शिवानि विश्वा  
भद्रा आशा अ-ह्रुताः+++(=अभुग्ना)+++ सन्तु नो हृदि ॥२०॥  

संवत्सरा न ऋतवो मयोभुवो  
यो वा आयुवाः सुसराण्य् उत क्षपाः ।  
मुहूर्ताः काष्टाः प्रदिशो दिशश् च सदा  
भद्रा सन्तु द्विपदे शं चतुष्पदे ॥२१॥  

भद्रं पश्येम प्रचरेम भद्रं  
भद्रं वदेम शृणुयाम भद्रम् ।  
तन् नो मित्रो वरुणो मा महन्ताम्  
अदितिः सिन्धुः पृथिवी उत द्यौः ॥२२॥  
