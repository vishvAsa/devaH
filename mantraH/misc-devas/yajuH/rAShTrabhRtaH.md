---
title: राष्ट्रभृतः
unicode_script: devanagari

---

ऋ॒ता॒षाड् +++(=ऋतेन शाततीति)+++ ऋ॒तधा॑मा॒ग्निर्ग॑न्ध॒र्वस्स इ॒दं ब्रह्म॑क्ष॒त्रं पा॑तु तस्मै॒ स्वाहा॒ ।  
तस्यौष॑धयोऽप्स॒रस॒ ऊर्जो॒ नाम॒ ता इ॒दं ब्रह्म॑क्ष॒त्रं पा॑न्तु ताभ्यः॒ स्वाहा॑ ।

सꣳहि॒तो वि॒श्वसा॑मा॒ +++(=विश्वानि सामान्यवसितान्यस्मिन्)+++ सूर्यो॑ ग॑न्ध॒र्वः … ।    
तस्य॒ मरी॑चयोऽप्स॒रस॒ आ॒युवो॒ नाम॒ … ।  
सुषु॒म्नः+++(=सुखम्)+++ सूर्य॑रश्मिश्च॒न्द्रमा॑ ग॑न्ध॒र्वः … ।  
तस्य॒ नक्ष॑त्राण्यऽप्स॒रसो॑ बे॒कुर॑यो॒+++(=चित्तविकारहेतवः)+++ नाम॒ … ।  

भु॒ज्युस् +++(=पालयिता, यो भुनक्ति)+++ सु॑प॒र्णो य॒ज्ञो ग॑न्ध॒र्वः … ।    
तस्य॒ दक्षि॑णा अप्स॒रस॑स्त॒वा  नाम॒ … ।  
प्र॒जाप॑तिर्वि॒श्वक॑र्मा॒ मनो॑ गन्ध॒र्वः … ।  
तस्य॑र्क्सा॒मान्यप्स॒रसो॒ वह्ण॑यो॒ +++(सौन्दर्यं वहन्तीति)+++ नाम॒ … ।

इषिरो +++(इष्यमानवस्तुवत्त्वात्)+++ वि॒श्वव्य॑चा॒ +++(विश्वं वियातीति)+++ वातो॑ ग॑न्ध॒र्वः … ।  
तस्यापो॑ऽप्स॒रसो॑ मु॒दा नाम॒ … ।

भुव॑नस्य पते॒ यस्य॑ त उ॒परि॑ गृ॒हा इ॒ह च॑ ।
स नो॑ रा॒स्व+++(=देहि)+++ाज्या॑निꣳ+++(=दीर्घायुः)+++ रा॒यस्पोषाꣳ॑ सु॒वीर्यꣳ॑ संवत्स॒रीणाꣳ॑ स्व॒स्तिꣳ स्वाहा॑ ।

प॒र॒मे॒ष्ठ्य् +++(=परमस्थानो)+++ अधि॑पतिर् मृ॒त्युर् ग॑न्ध॒र्वः … ।  
तस्य॒ विश्व॑मप्स॒रसो॒ भुवो॑  नाम॒ … ।

सुक्षि॒तिस्सुभू॑तिर्भद्र॒कृत्सुव॑र्वान्प॒र्जन्यो॑ ग॑न्ध॒र्वः … ।  
तस्य॒ वि॒द्युतो॑ऽप्स॒रसो॒ रुचो॒  नाम॒ … ।

दू॒रेहे॑तिरमृड॒यो मृ॒त्युर्ग॑न्ध॒र्वः … ।  
तस्य॒ प्र॒जा अ॑प्स॒रसो॒ भी॒रुवो॒  नाम॒ … ।

चारुः॑ कृपणका॒शी +++(कृपणेषु मनो दीपयतीति)+++ कामो॑ ग॑न्ध॒र्वः … ।  
तस्या॒धयो॑ +++(=चित्तक्लेशाधिदेवताः)+++ ऽप्स॒रस॑श्शो॒चय॑तीर्नाम॒ … ।

स नो॑ भुवनस्य पते॒ यस्य॑ त उपरि॑ गृ॒हा इ॒ह च॑ ।  
उ॒रु+++(=विपुल)+++ब्रह्म॑णे॒ ऽस्मै क्ष॒त्राय॒ महि॒+++(=महत्)+++ शर्म॑ यच्छ॒ स्वाहा॑ ॥


## ब्राह्मणम्
यद्रा॑ष्ट्र॒भृद्भी॑ रा॒ष्ट्रमाद॑दत॒ तद्रा॑ष्ट्र॒भृता॑ राष्ट्रभृ॒त्त्वम्।  
जयै॑रजयन् राष्ट्र॒भृद्भी॑ रा॒ष्ट्रम् आद॑दत।  
ते दे॒वा अ॑भ्याता॒नैर् असु॑रान॒भ्यात॑न्वत।  
…  
यद्रा॑ष्ट्र॒भृद्भी॑ रा॒ष्ट्रमाद॑दत॒ तद्रा॑ष्ट्र॒भृतां॑ राष्ट्रभृ॒त्त्वम्।  
ततो॑ दे॒वा अभ॑व॒न् परासु॑रा।  
यो भ्रातृ॑व्यवा॒न् स्यात्, स ए॒ताञ् जु॑हुयात्। अभ्याता॒नैरे॒व भ्रातृ॑व्यान॒भ्यात॑नुते॒, जयै॑र् जयति, राष्ट्र॒भृद्भी॑ रा॒ष्ट्रमा द॑त्ते।   
भव॑त्या॒त्मना॒ परा॑स्य॒ भ्रातृ॑व्यो भवति ।।  

रा॒ष्ट्रका॑माय होत॒व्याः॑। (रा॒ष्ट्रं वै रा॑ष्ट्र॒भृतो॑, रा॒ष्ट्रेणै॒वास्मै॑ रा॒ष्ट्रम् अव॑ रुन्द्धे। रा॒ष्ट्रमे॒व भ॑वति।)  
आ॒त्मने॑ होत॒व्याः॑। रा॒ष्ट्रं वै रा॑ष्ट्र॒भृतो॑, रा॒ष्ट्रम्प्र॒जा, रा॒ष्ट्रम्प॒शवो॑, रा॒ष्ट्रं यच्छ्रेष्ठो॒ भव॑ति।  
रा॒ष्ट्रेणै॒व रा॒ष्ट्रमव॑ रुन्द्धे॒। वसि॑ष्ठः समा॒नाना॑म् भवति।  
ग्राम॑कामाय होत॒व्याः॑। रा॒ष्ट्रं वै रा॑ष्ट्र॒भृतो॑, रा॒ष्ट्रं स॑जा॒ता रा॒ष्ट्रेणै॒वास्मै॑ रा॒ष्ट्ं स॑जा॒तानव॑ रुन्द्धे। ग्रा॒मी ए॒व भ॑वति।  
अधि॒देव॑ने जुहोति। अधि॒देव॑न ए॒वास्मै॑ सजा॒तानव॑ रुन्द्धे॒। त ए॑न॒मव॑रुद्धा॒ उप॑ तिष्ठन्ते।  
रथमु॒ख(??) ओज॑स्कामस्य होत॒व्याः॑। ओजो॒ वै रा᳚ष्ट्र॒भृतः॒। ओजो॒ रथ॒ ओज॑सै॒वास्मा॒ ओजोऽव॑ रुन्द्ध। ओज॒स्व्ये॑व भ॑वति।  
यो रा॒ष्ट्राद् अप॑भूतः॒ स्यात् तस्मै॑ होत॒व्याः॑। याव॑न्तोऽस्य॒ रथाः॒ स्युस् तान्ब्रू॑याद् यु॒ङ्ग्ध्वमिति॑। रा॒ष्ट्रमे॒वास्मै॑ युनक्ति।   

आहु॑तयो॒ वा ए॒तस्याकॢ॑प्ता॒ यस्य॑ रा॒ष्ट्रं न कल्प॑ते।  
स्वर॒थस्य॒ दक्षि॑णं च॒क्रम् प्र॒वृह्य॑ ना॒डीम॒भि जु॑हुया॒त्। आहु॑तीरे॒वास्य॑ कल्पयति॒। ता अ॑स्य॒ कल्प॑माना रा॒ष्ट्रमनु॑ कल्पते।  
संग्रा॒मे संय॑त्ते होत॒व्याः॑। रा॒ष्ट्रं वै रा॑ष्ट्र॒भृतो॑, रा॒ष्ट्रे खलु॒ वा ए॒ते व्याय॑च्छन्ते॒। ये सं॑ग्रा॒मँ सं॒यन्ति॒ यस्य॒ पूर्व॑स्य॒ जुह्व॑ति॒, स ए॒व भ॑वति॒, जय॑ति॒ तं सं॑ग्रा॒मम्।  मा॑न्धु॒क इ॒ध्मः भ॒व॒ति। अङ्गा॑रा ए॒व प्र॑ति॒वेष्ट॑माना अ॒मित्रा॑णामस्य॒ सेना॒म्प्रति॑ वेष्टयन्ति।  

य उ॒न्माद्ये॒त्तस्मै॑ होत॒व्याः॑। गन्धर्वाप्स॒रसो॒ वा ए॒तम् उन्मा॑दयन्ति॒। य उ॒न्माद्य॑त्ये॒ते खलु॒ वै ग॑न्धर्वाप्स॒रसो॒, यद् रा॑ष्ट्र॒भृत॒स् तस्मै॒ स्वाहा॒ ताभ्यः॒ स्वाहेति॑ जुहोति॒, तेनै॒वैना॑ञ्छमयति॒। नैय॑ग्रोध॒ औदु॑म्बर॒ आश्व॑त्थः॒ प्लाक्ष॒ इती॒ध्मो भ॑वत्ये॒ते वै ग॑न्धर्वाप्स॒रसां॑ गृ॒हाः। स्व ए॒वैनान्॑ आ॒यत॑ने शमयति।

अभि॒चर॑ता प्रतिलो॒मँ हो॑त॒व्याः॑। प्रा॒णान् ए॒वास्य॑ प्र॒तीचः॒ प्रति॑ यौति॒। तं ततो॒ येन॒ केन॑ च स्तृणुते॒, स्वकृ॑त॒ इरि॑णे जुहोति। प्रद॒रे वै॒तद्वा अ॒स्यै निर्ऋ॑तिगृहीतं॒ निर्ऋ॑तिगृहीत ए॒वैनं॒ निर्ऋ॑त्या ग्राहयति॒। यद्वा॒चः क्रू॒रन् तेन॒ वष॑ट्करोति। वा॒च ए॒वैनं॑ क्रू॒रेण॒ प्र वृ॑श्चति।  

ता॒जगार्ति॒म् आर्च्छ॑ति॒ यस्य॑ का॒मये॑त +आ॒न्नाद्य॑म् आ द॑दी॒येति॒, तस्य॑ स॒भाया॑मुत्ता॒नो नि॒पद्य॒, भुव॑नस्य पत॒ इति॒ तृणा॑नि॒ सं गृ॑ह्णीयात्। प्र॒जाप॑तिर्वै भुव॑नस्य॒ पतिः॑ प्र॒जाप॑तिनै॒वास्या॒न्नाद्य॒मा द॑त्ते। इ॒दम॒हम॒मुष्य॑ +अमुष्याय॒णस्या॒न्नाद्यँ हरा॒मीत्या॑ह, अ॒न्नाद्य॑मे॒वास्य॑ हरति। ष॒ड्भिऱ्ह॑रति॒, षड्वा ऋ॒तवः॑। प्र॒जाप॑तिनै॒वास्य + अ॒न्नाद्य॑मा॒दाय॒र्तवो॑ऽस्मा॒ अनु॒ प्र य॑च्छन्ति।  

यो ज्ये॒ष्ठब॑न्धु॒रप॑भूतः॒ स्यात्, त॑ स्थले॑ ऽव॒साय्य॑ ब्रह्मौद॒नं चतुः॑शरावम् प॒क्त्वा तस्मै॑ होत॒व्या॑। वर्ष्म॒ वै रा॑ष्ट्र॒भृतो॒, वर्ष्म॒ स्थलं॒, वर्ष्म॑णै॒वैनं॒ वर्ष्म॑ समा॒नानां॑ गमयति॒। चतुः॑शरावो भवति। दि॒क्ष्वे॑व प्रति॑ तिष्ठति।  
क्षी॒रे भ॑वति॒। रुच॑मे॒वास्मि॑न् दधा॒ति। उद्ध॑रति शृत॒त्वाय॑। स॒र्पिष्वा॑न् भवति। मेध्य॒त्वाय॑ च॒त्वार॑ आऱ्षे॒याः प्राश्न॑न्ति। दि॒शामे॒व ज्योति॑षि जुहोति ।  


