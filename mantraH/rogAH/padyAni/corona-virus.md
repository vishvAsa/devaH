---
title: किरीट-कीटाऽऽष्टोत्तर-शत-नामावली
unicode_script: devanagari
---

## परिचयः
- कर्ता - राजारामजशङ्करः। स्रोतो [ऽत्र](https://www.facebook.com/shankar.rajaraman.5/posts/10221715421224585) ।
- २०१९ इति वर्षादारभ्य कॊरोनावैराणुरोगः प्रासरद् भयानकः। 

## पाठः
{{< figure src="../../images/corona-virus.jpg"  class="thumbnail">}}

किरीट-विष-कीटाणुश्  
चीनदेश-समुद्भवः ।  
नासाग्र-गृहमेधी च  
श्वासानिल-निरोधकृत् ॥

लोक-सङ्क्रमण-क्रीडा-  
रसानुगुण-जीवितः ।  
अनन्त-परिवार-श्रीर्  
आश्रयाशो+++(५)+++ निरङ्कुशः ॥ (८)

अङ्ग-रक्षो+++(५)+++ यमस्याद्यः  
स्वास्थ्य-द्रविण-तस्करः ।  
अपाय-लिपि-कायस्थो+++(५)+++  
ज्वरानल-नवेन्धनम् ।

दुर्वारो वैद्य-लोकस्य  
भेषजानाम् अनाश्रवः ।  
अत्यन्त-सूक्ष्म-गात्रश् च  
सर्वानर्थ-पुरोगमः ॥ (१६)

हाकार-देशिको नॄणां  
बाष्प-धाराऽभिषेकवान् ।  
दुःस्वप्नो मानवेन्द्राणां  
धुर्यो वीर्याणु-सन्ततेः ॥

{{< figure src="../../images/hand-wash-steps.jpg"  class="thumbnail">}}

पाणि-प्रक्षालनाभ्यास-  
प्रवणानाम् अपार्श्वगः ।  
दन्तुराङ्गो महामारी-  
क्रीडा-विभ्रम-कन्दुकः+++(५)+++ ॥ (२३)

{{< figure src="../../images/corona-pandemic-map.jpg"  class="thumbnail">}}

जगदाक्रमणाटोप-  
स्फुट-रोमाञ्च-कञ्चुकः।  
जीव-यात्रा-सरोजश्री-  
सङ्कोच-तिमिरोदयः+++(५)+++ ॥

साकारो जन-सन्तापश्  
चिन्तामणि-शिला कलेः ।  
असूर्यम्-पश्यता-दीक्षा-  
सिद्धाचार्यस् तनू-भृताम् ॥ (२८)

विषादाङ्कुर-बीजाभो  
विदुषाम् अपि मोहकृत् ।  
किंवदन्ती-स्रवन्तीनां  
बह्वीनां प्रभवाचलः ॥

{{< figure src="../../images/face-mask.jpg"  class="thumbnail">}}

वृद्धेष्व् आमरण-स्थायी  
निर्जनी-कृत-पद्धतिः ।  
मुखाग्र-पट्टिका-बन्ध-  
व्रत-शिक्षा-जिनेश्वरः+++(५)+++ ॥ (३४)

इटली-जन-तालीभिर्  
मुहूर्त-परिकम्पितः ।  
जपान-लोकदीर्घायुर्-  
वायु-भक्षण-भोगिराट् ।

अमेरिका-विकासाध्व-  
खली-करण-कण्टकः ।  
आङ्लेय-सन्तताऽऽहन्ता+++(=अहङ्कार)+++-  
दृङ्-मीलन-रजोलवः+++(५)+++ । (३८)

आपाद-मस्तक-च्छन्न-  
म्लेच्छ-स्त्री-दर्शनाऽऽकुलः ।+++(तदावर्तत तासाम् प्रतिभटनमिति)+++  
मज्जयन् व्यसनाम्भोधौ  
लोकान् नौका-जुषो हठात् ।  
+++(यथा [diamond princess](https://en.wikipedia.org/wiki/2020_coronavirus_pandemic_on_cruise_ships)।)+++

विमान-चारिणश् चापि  
द्रुतम् एव दिवं नयन् ।  
श्रम-बिन्दुर् अधर्मस्य+++(५)+++  
मोह-मेघ-पयःकणः+++(५)+++) । (४३)

दुराशा-करिणी-लीला-  
विलास-कर-शीकरः+++(५)+++) ।  
महाजनपद+उद्-ध्वंस-  
प्रबन्ध-प्रथमाक्षरम् ।

कास-स्वागत-निर्घोषैर्  
वाचालित-पथो ऽनिशम् ।  
क्षुत-शब्द-शतारम्भ-  
विजृम्भित-जय-ध्वनिः+++(५)+++ । (४७)

देवतायतन-द्वार-  
पिधान-दृढ-कीलकः।  
विषण्णाऽऽपणिक-श्रेणी-  
शापाक्षर-मली-मसः॥

प्राण-पञ्चक-सञ्चार-  
विराम-क्षण-घाण्टिकः+++(४)+++। (५०)  
दुरन्त-पटली-प्रावृट्-  
कदम्ब-कुसुमाऽऽकृतिः॥

{{< figure src="../../images/corona-growth-visualization.png"  class="thumbnail">}}

प्रजा-प्रजागर-क्लेश-  
प्रतिपादन-कोविदः ।  
कोविदो बहलोद्वेग-  
दवोष्म-ग्रीष्म-रश्मिभृत् । (५४)

निबिडालिङ्गन-ग्रन्थि-  
विमोचन-विशारदः ।  
वदनामृत-पानेच्छा-  
तुच्छी-करण-साहसी ॥

प्राग्-अभावः प्रगल्भस्य  
स्पर्शनेन्द्रिय-कर्मणः ।  
प्ररूढ-प्रौढ-वंशौघ-  
श्लथी-कार-घुण-क्रिमिः ॥

चैतन्य-तरु-मूलाभ-  
श्वास-नाल-मद-द्विपः+++(४)+++ ।  
पवन-प्रेरणोल्लासि-  
पुफ्फुसाण्डज-वागुरा+++(=ग्रहणजालम्)+++ +++(४)+++॥

नैकोपद्रव-सूत्राली-  
विन्यास-विधि-सौचिकः ।  
अयसो जीविताख्यस्य  
क्षयोपक्रम-किट्टकम्+++(=rust)+++ +++(५)+++॥

समस्त-पौर-दिग्बन्ध-  
क्रिया-मण्डल-निर्मितिः ।  
गुलिका रोगिणाम् एका  
चिर-निद्रा-विधायिनी ॥ (६४)

+++(अपूर्णः।)+++