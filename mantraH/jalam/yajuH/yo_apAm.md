+++
title = "यो ऽपाम्"
unicode_script = "devanagari"
+++
मन्त्रपुष्पम्।   

ॐ  

यो॑ऽपां पुष्पं॒ वेद॑, पुष्प॑वान् प्र॒जावा᳚न् पशु॒मान् भ॑वति ।  
च॒न्द्रमा॒ वा अ॒पां पुष्प᳚म्।  पुष्प॑वान् प्र॒जावा᳚न् पशु॒मान् भ॑वति ।  
य ए॒वं वेद॑ । यो॑ऽपाम् आ॒यत॑नं॒ वेद॑, आ॒यत॑नवान् भवति ॥ १॥  
  
अ॒ग्निर् वा अ॒पाम् आ॒यत॑नम्।  आ॒यत॑नवान् भवति ।  
यो᳚ऽग्नेर् आ॒यत॑नं॒ वेद॑, आ॒यत॑नवान् भवति ।  
आपो॒ वा अ॒ग्नेर् आ॒यत॑नम् ।  आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ २॥  
  
वा॒युर् वा अ॒पाम् आ॒यत॑नम्।  आ॒यत॑नवान् भवति ।  
यो वा॒योर् आ॒यत॑नं॒ वेद॑,  आ॒यत॑नवान् भवति ।  
आपो॒ वै वा॒योर् आ॒यत॑नम्।  आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ ३॥  
  
अ॒सौ वै तप॑न्न् अ॒पाम् आ॒यत॑नम्। आ॒यत॑नवान् भवति ।  
यो॑ऽमुष्य॒ तप॑त आ॒यत॑नं॒ वेद॑, आ॒यत॑नवान् भवति ।  
आपो॒ वा अ॒मुष्य॒ तप॑त आ॒यत॑नम्।  आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ ४॥  
  
च॒न्द्रमा॒ वा अ॒पाम् आ॒यत॑नम् । आ॒यत॑नवान् भवति ।  
यश् च॒न्द्रम॑स आ॒यत॑नं॒ वेद॑,  आ॒यत॑नवान् भवति ।  
आपो॒ वै च॒न्द्रम॑स आ॒यत॑नम्। आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ ५॥  
  
नक्ष॑त्राणि॒ वा अ॒पाम् आ॒यत॑नम्। आ॒यत॑नवान् भवति ।  
यो नक्ष॑त्राणाम् आ॒यत॑नं॒ वेद॑,  आ॒यत॑नवान् भवति ।  
आपो॒ वै नक्ष॑त्राणाम् आ॒यत॑नम्। आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ ६॥  
  
प॒र्जन्यो॒ वा अ॒पाम् आ॒यत॑नम्। आ॒यत॑नवान् भवति ।  
यः प॒र्जन्य॑स्या॒यत॑नं॒ वेद॑,  आ॒यत॑नवान् भवति ।  
आपो॒ वै प॒र्जन्य॑स्या॒ऽऽयत॑नम्। आ॒यत॑नवान् भवति ।  
य ए॒वं वेद॑, यो॑ऽपाम् आ॒यत॑नं॒ वेद॑, आ॒यत॑नवान् भवति ॥ ७॥  
  
सं॒व॒त्स॒रो वा अ॒पाम् आ॒यत॑नम्। आ॒यत॑नवान् भवति ।  
यस् सं॑वत्स॒रस्या॒यत॑नं॒ वेद॑, आ॒यत॑नवान् भवति ।  
आपो॒ वै सं॑वत्स॒रस्या॒यत॑नम् । आ॒यत॑नवान् भवति ।  
य ए॒वं वेद॑, यो᳚ऽप्सु नावं॒ प्रति॑ष्ठितां॒ वेद॑, प्रत्ये॒व ति॑ष्ठति ॥ ८॥  
  
