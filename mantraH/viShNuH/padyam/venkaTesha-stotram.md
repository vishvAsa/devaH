---
title: वेङ्कटेशस्तोत्रम्
unicode_script: devanagari
---

कमलाकुच-चूचुक-कुङ्कमतो  
नियतारुणितातुल-नील-तनो ।  
कमलायत-लोचन लोक-पते  
विजयी भव वेङ्कट शैलपते ॥

स-चतुर्मुख-षण्मुख-पञ्चमुख-  
प्रमुखाऽऽखिल-दैवत-मौलिमणे ।  
शरणागत-वत्सल सारनिधे  
परि-पालय मां वृष-शैल-पते ॥

अतिवेलतया तव दुर्-विषहैर्  
अनुवेल-कृतैर् अपराध-शतैः ।  
भरितं त्वरितं वृष-शैल-पते  
परया कृपया परि-पाहि हरे ॥

अधि-वेङ्कट-शैलम् उदारमतेर्  
जनताऽभिमताऽधिक-दान-रतात् ।  
पर-देवतया गदिता निगमैः  
कमला-दयितान् न परङ् कलये ॥

कल-वेणु-रवा-वश-गोप-वधू-  
शत-कोटि-वृतात् स्मर-कोटि-समात् ।  
प्रति-पल्लविका+++(=कामुका)+++ऽभिमतात् सुखदात्  
वसु-देव-सुतान् न परङ्कलये ॥

अभिराम गुणाकर दाशरथे  
जगदेक धनुर्धर धीरमते ।  
रघुनायक राम रमेश विभो  
वरदो भव देव दयाजलधे ॥

अवनी-तनया-कमनीय-करं  
रजनीकर-चारु-मुखाम्बुरुहम्।  
रजनीचर-राज-तमो-मिहिरं  
महनीयमहं रघुरामम् अये ॥  
सुमुखं सुहृदं सुलभं सुखदं  
स्वनुजं च सुकायम् अमोघ-शरम् ।  
अपहाय रघूद्वहम् अन्यम् अहं  
न कथञ्चन कञ्चन जातु भजे ॥

विना वेङ्कटेशं न नाथो न नाथः  
सदा वेङ्कटेशं स्मरामि स्मरामि ।  
हरे वेङ्कटेश प्रसीद प्रसीद  
प्रियं वेङ्कटेश प्रयच्छ प्रयच्छ ॥

अहं दूरतस् ते पदां भोजयुग्म-  
प्रणामेच्छया ऽऽगत्य सेवां करोमि ।  
सकृत् सेवया नित्य-सेवा-फलं त्वं  
प्रयच्छ पयच्छ प्रभो वेङ्कटेश ॥

अज्ञानिना मया दोषान्  
अशेषान् विहितान् हरे ।  
क्षमस्व त्वं क्षमस्व त्वं  
शेष-शैल-शिखामणे ॥