---
title: वेङ्कटेश्वरसुप्रभातम्
unicode_script: devanagari
---

कौसल्या-सुप्रजा राम  
पूर्वा संध्या प्रवर्तते ।  
उत्तिष्ठ नर-शार्दूल  
कर्त्तव्यं दैवम् आह्निकम् ॥

उत्तिष्ठोत्तिष्ठ गोविन्द  
उत्तिष्ठ गरुडध्वज ।  
उत्तिष्ठ कमला-कान्त  
त्रैलोक्यं मङ्गलं कुरु ॥

मातस् समस्त-जगतां मधु-कैटभाऽरेः  
वक्षो-विहारिणि मनो-हर-दिव्य-मूर्ते ।  
श्री-स्वामिनि श्रित-जन-प्रिय-दान-शीले  
श्रीवेङ्कटेश-दयिते तव सुप्रभातम् ॥

तव सुप्रभातम् अरविन्दलोचने  
भवतु प्रसन्न-मुख-चन्द्रमण्डले ।  
विधि-शङ्करेन्द्र-वनिताभिर् अर्चिते  
वृष-शैल-नाथ-दयिते दया-निधे ॥

अत्र्यादि-सप्त-ऋषयस् समुपास्य सन्ध्याम्  
आकाश-सिन्धु-कमलानि मनो-हराणि ।  
आदाय पाद-युगम् अर्चयितुं प्रपन्नाः  
शेषाद्रि-शेखर-विभो तव सुप्रभातम् ॥

पञ्चाननाऽब्जभव-षण्मुख-वासवाऽऽद्याः  
त्रैविक्रमादि-चरितं विबुधाः स्तुवन्ति ।  
भाषा-पतिः पठति वासर-शुद्धिम् आरात्  
शेषाद्रि-शेखर-विभो तव सुप्रभातम् ॥

ईषत्-प्रफुल्ल-सरसी-रुह-नालिकेल-  
पूग-द्रुमादि-सुमनोहर-पालिकानाम्+++(=कर्णान्तानाम्)+++ ।  
आवाति मन्दम् अनिलः सह दिव्य-गन्धैः  
शेषाद्रि-शेखर-विभो तव सुप्रभातम् ॥

उन्मील्य नेत्र-युगम् उत्तम-पञ्जरस्थाः  
पात्राऽवशिष्ट-कदली-फल-पायसानि ।  
भुक्त्वा सलीलम् अथ केलिशुकाः पठन्ति  
शेषाद्रि-शेखर-विभो तव सुप्रभातम् ॥

तन्त्री-प्रकर्ष-मधुर-स्वनया विपञ्च्या+++(=पञ्चतन्तुवाद्येन)+++  
**गायत्य्** अनन्त-चरितं तव **नारदो**ऽपि ।  
भाषा-समग्रम् असकृत् कर-चारु+++(=हस्तवलाघव)+++रम्यं  
शेषाद्रि-शेखर-विभो तव सुप्रभातम् ॥

**भृङ्गावली** च मकरन्द-रसाऽनु-विद्ध-  
-झङ्कार-गीत-निनदैः सह सेवनाय ।  
**निर्यात्य्** उपान्त-सरसी-कमलोदरेभ्यः  
शेषाद्रि-शेखर-विभो तव सुप्रभातम् ॥

योषागणेन वर-दध्नि विमथ्यमाने  
घोषाऽलयेषु दधि-मन्थन-तीव्र-घोषाः ।  
रोषात् कलिं+++(=कलहम्)+++ विदधते ककुभश्+++(=दिशः)+++ च कुम्भाः,  
शेषाद्रि-शेखर-विभो तव सुप्रभातम् ॥

पद्मेश-मित्र--शतपत्र-गतालिवर्गाः  
+++(स्वसौन्दर्येण)+++ हर्तुं श्रियं कुवलयस्य निजाङ्ग-लक्ष्म्या ।  
भेरी-निनादम् इव बिभ्रति तीव्र-नादं   
शेषाद्रि-शेखर-विभो तव सुप्रभातम् ॥

श्रीमन्न् अभीष्ट-वरदाखिल-लोक-बन्धो  
श्री-श्री-निवास जगदेक-दयैक-सिन्धो ।  
श्री-देवता-गृह-भुजान्तर दिव्य-मूर्ते  
श्री-वेङ्कटाऽचल-पते तव सुप्रभातम् ॥

श्री-स्वामि-पुष्करिणिका-ऽऽप्लव-निर्मलाङ्गाः   
श्रेयोऽर्थिनो हर-विरिञ्च-सनन्दनाद्याः ।  
द्वारे वसन्ति वर-वेत्र-हतोत्तमाऽऽङ्गाः  
श्री-वेङ्कटाचल-पते तव सुप्रभातम् ॥

श्री-शेष-शैल-गरुडाचल-वेङ्कटाद्रि-  
-नारायणाद्रि-वृषभाद्रि-वृषाद्रिम-ुख्याम् ।  
**आख्यां** त्वदीय-वसतेर् अनिशं **वदन्ति**  
श्री-वेङ्कटाचल-पते तव सुप्रभातम् ॥

सेवा-पराः शिव-सुरेश-कृशानु-धर्म-  
-रक्षोऽम्बु-नाथ--पवमान-धनादि-नाथाः ।  
बद्धाञ्जलि-प्रविलसन्-निज-शीर्ष-देशाः  
श्री-वेङ्कटाचल-पते तव सुप्रभातम् ॥

धाटीषु+++(=आक्रमणेषु)+++ ते विहग-राज-मृगाधिराज-  
-नागाधिराज-गजराज-हयाधिराजाः।  
स्व-स्वाधिकार-महिमाधिकम् अर्थयन्ते  
श्रीवेङ्कटाचल-पते तव सुप्रभातम् ॥

सूर्येन्दु-भौम-बुध-वाक्पति-काव्य-सौरि+++(=शनि)+++-  
-स्वर्-भानु+++(=राहु)+++केतु-दिविषत्-परिषत्-प्रधानाः ।  
त्वद्-दास-दास-चरमावधि-दास-दासाः,  
श्रीवेङ्कटाचल-पते तव सुप्रभातम् ॥

त्वत्-पाद-धूलि-भरित-स्फुरितोत्तमाऽङ्गाः  
स्वर्गा-पवर्ग-निरपेक्ष-निजान्तरङ्गाः ।  
+++(अग्रिम)+++कल्पाऽऽगमाऽऽकलनयाऽऽकुलतां लभन्ते +++(तदा वेङ्कटाचलो न स्यादिति)+++  
श्रीवेङ्कटाचल-पते तव सुप्रभातम् ॥

त्वद्-गोपुराऽग्र-शिखराणि निरीक्ष-माणाः  
स्वर्गापवर्ग-पदवीं परमां श्रयन्तः ।  
मर्त्या +++(स्वर्गापवर्गौ त्यक्त्वा)+++ मनुष्य-भुवने मतिम् आश्रयन्ते  
श्रीवेङ्कटाचल-पते तव सुप्रभातम् ॥

श्रीभूमि-नायक दयादि-गुणाऽमृताब्धे  
देवाधि-देव जगदेक-शरण्य-मूर्ते ।  
श्रीमन्न् अनन्त-गरुडादिभिर् अर्चिताङ्घ्रे  
श्रीवेङ्कटाचल-पते तव सुप्रभातम् ॥

श्रीपद्मनाभ पुरुषोत्तम वासुदेव  
वैकुण्ठ माधव जनार्दन चक्रपाणे ।  
श्रीवत्स-चिह्न शरणागत-पारिजात  
श्रीवेङ्कटाचल-पते तव सुप्रभातम् ॥

कन्दर्प-दर्प-हर सुन्दर दिव्य-मूर्ते  
कान्ता-कुचा-ऽम्बु-रुह-कुड्मल-लोलदृष्टे ।  
कल्याण-निर्मल-गुणाकर दिव्यकीर्ते  
श्रीवेङ्कटाचल-पते तव सुप्रभातम् ॥

मीनाकृते कमठ+++(=कूर्म)+++-कोल+++(=वराह)+++-नृसिंहवर्णिन्
स्वामिन् परश्वध+++(=परशु)+++तपो-धन रामचन्द्र।  
शेषांश-राम+++(=बलराम)+++ यदु-नन्दन कल्किरूप  
श्रीवेङ्कटाचल-पते तव सुप्रभातम् ॥

एला-लवङ्ग-घन-सार-सुगन्धि-तीर्थं  
दिव्यं विहत्-सरिति हेम-घटेषु पूर्णम् ।  
धृत्वा ऽद्य वैदिक-शिखा-मणयः प्रहृष्टाः  
तिष्ठन्ति वेङ्कट-पते तव सुप्रभातम् ॥

भास्वान् उदेति विकचानि सरोरुहाणि  
सम्पूरयन्ति निनदैः ककुभो+++(=दिशः)+++ विहङ्गाः । 
श्रीवैष्णवाः सततम् अर्थितमङ्गलास्ते  
धामाऽऽश्रयन्ति तव वेङ्कट सुप्रभातम् ॥

ब्रह्माऽऽदयस् सुरवरास् समहर्षयस् ते  
सन्तस् सनन्दन-मुखास् तव योगि-वर्याः ।
धामान्तिके तव हि मङ्गल-वस्तुहस्ताः  
श्रीवेङ्कटाचल-पते तव सुप्रभातम् ॥

लक्ष्मी-निवास निरवद्य गुणैकसिन्धो  
संसार-सागर-समुत्तरणैक-सेतो ।  
वेदान्तवेद्य निज-वैभव भक्त-भोग्य  
श्रीवेङ्कटाचल-पते तव सुप्रभातम् ॥

इत्थं वृषाचल-पतेर् इह सुप्रभातं  
ये मानवाः प्रतिदिनं पठितुं प्रवृत्ताः ।  
तेषां प्रभात-समये स्मृतिर् अङ्गभाजां  
प्रज्ञां परार्थ-सुलभां परमां प्रसूते ॥