+++
title = "विष्णुमहापञ्जरम्"
unicode_script = "devanagari"
+++

नमो नमस् ते गोविन्दं  
**चक्रं** गृह्य सुदर्शनम् ।  
**प्राच्यां** रक्षस्व मां विष्णो  
त्वाम्-अहं शरणं गतः ॥

**गदां** कौमोदकीं गृह्ण  
पद्मनाभ नमोऽस्तु ते ।  
**याम्यां** रक्षस्व मां विष्णो  
त्वाम् अहं शरणं गतः ॥

**हलम्** आदाय सौनन्दे  
नमस् ते पुरुषोत्तम ।  
**प्रतीच्यां** रक्ष मां विष्णो  
त्वाम् अहं शरणं गतः ॥


**मुसलं** शातनं गृह्य  
पुण्डरीकाक्ष रक्ष माम् ।  
**उत्तरस्यां** जगन्नाथ  
भवन्तं शरणं गतः ॥

**खड्गम्** आदाय **चर्माथ**  
अस्त्र-शस्त्रादिकं हरे ।  
नमस् ते रक्ष रक्षोघ्न,  
**ऐशान्यां** शरणं गतः ॥


पाञ्चजन्यं **महाशङ्खम्**  
अनुद्बोधं च **पङ्कजम्** ।  
प्रगृह्य रक्ष मां विष्णो  
**आग्नेय्यां** रक्ष सूकर ॥

चन्द्र-सूर्यं समागृह्य  
**खड्गं चान्द्रमसं** तथा ।  
**नैरृत्यां** मां च रक्षस्व  
दिव्यमूर्ते **नृकेसरिन्** ॥

**वैजयन्तीं** सम्प्रगृह्य  
**श्रीवत्सं** कण्ठभूषणम् ।  
**वायव्यां** रक्ष मां देव  
**हयग्रीव** नमोऽस्तु ते ॥

**वैनतेयं** समारुह्य  
त्व् **अन्तरिक्षे** जनार्दन ।  
मां रक्षस्वाजित सदा  
नमस् ते ऽस्त्व् अपराजित ॥

**विशालाक्षं** समारुह्य  
रक्ष मां त्वं रसातले ।  
**अकूपार** नमस्तुभ्यं  
**महामीन** नमोऽस्तु ते ॥

कर-शीर्षाद्यङ्गुलीषु  
सत्य त्वं बाहुपञ्जरम् ।  
कृत्वा रक्षस्व मां विष्णो  
नमस् ते पुरुषोत्तम ॥
