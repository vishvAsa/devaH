---
title: ललितापञ्चकम्
---

<div class="videoEmbed"  src="https://www.youtube.com/watch?v=1Sing1o94ck&feature=youtu.be" caption="mIrA-gItam"></div>

प्रातः स्मरामि ललितावदनारविन्दं  
बिम्बाधरं पृथुल-मौक्तिक-शोभि-नासम्  ।  
आकर्णदीर्घनयनं मणिकुण्डलाढ्यं  
मन्दस्मितं मृग-मदोज्ज्वल+++(तिलक)+++-भाल-देशम्  ॥ १॥  

प्रातर् भजामि ललिता-भुज-कल्प-वल्लीं  
रत्नाङ्गुलीय-लसद्-अङ्गुलि-पल्लवाढ्याम्  ।  
माणिक्य-हेम-वलयाङ्गद-शोभमानां  
+++(पर्वस्थ-तिर्यक्)+++पुण्ड्रेक्षु-चाप-कुसुमेषु-सृणीर्+++(=अङ्कुशान्)+++ दधानाम्  ॥ २॥  
  
प्रातर् नमामि ललिता-चरणारविन्दं  
भक्तेष्ट-दान-निरतं भव-सिन्धु-पोतम्  ।  
पद्मासनादि-सुर-नायक-पूजनीयं  
पद्माङ्कुश-ध्वज-सुदर्शन-लाञ्छनाढ्यम्  ॥ ३॥  
  
प्रातः स्तुवे पर-शिवां ललितां भवानीं  
त्रय्य्-अन्त-वेद्य-विभवां करुणानवद्याम्  ।  
विश्वस्य सृष्टि-विलय-स्थिति-हेतु-भूतां  
विश्वेश्वरीं निगम-वाङ्--मनसातिदूराम् +++(को विग्रहः?)+++ ॥ ४॥  
  
प्रातर्वदामि ललिते तव पुण्य-नाम  
कामेश्वरीति कमलेति महेश्वरीति  ।  
श्रीशाम्भवीति जगतां जननी परेति  
वाग्-देवतेति वचसा त्रिपुरेश्वरीति  ॥ ५॥  
  
यः श्लोक-पञ्चकम् इदं ललिताम्बिकायाः  
सौभाग्यदं सुललितं पठति प्रभाते  ।  
तस्मै ददाति ललिता झटिति प्रसन्ना  
विद्यां श्रियं विमल-सौख्यम् अनन्त-कीर्तिम्  ॥ ६॥  
  
॥  इति श्रीमच्छङ्करभगवतः कृतौ ललिता पञ्चकम् सम्पूर्णम् ॥  
  
  
  
