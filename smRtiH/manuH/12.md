+++
title = "१२"

+++
चातुर्वर्ण्यस्य कृत्स्नो ऽयम्  
उक्तो धर्मस् त्वयानघः ।  
कर्मणां फलनिर्वृत्तिं  
शंस नस् तत्त्वतः पराम्  ॥ १२.१ ॥  

स तान् उवाच धर्मात्मा  
महर्षीन् मानवो भृगुः ।  
अस्य सर्वस्य शृणुत  
कर्मयोगस्य निर्णयम्  ॥ १२.२ ॥  

शुभाशुभ-फलं कर्म  
मनो-वाग्-देह-संभवम् ।  
कर्मजा गतयो नॄणाम्  
उत्तमाधम-मध्यमः  ॥ १२.३ ॥  

तस्येह त्रिविधस्याऽपि  
त्र्यधिष्ठानस्य देहिनः ।  
दशलक्षणयुक्तस्य  
मनो विद्यात् प्रवर्तकम्  ॥ १२.४ ॥  

परद्रव्येष्व् अभिध्यानं  
मनसानिष्टचिन्तनम् ।  
वितथाभिनिवेशश् च  
त्रिविधं कर्म मानसम्  ॥ १२.५ ॥  

पारुष्यम् अनृतं चैव  
पैशुन्यं चाऽपि सर्वशः ।  
असंबद्धप्रलापश् च  
वाङ्-मयं स्याच् चतुर्विधम्  ॥ १२.६ ॥  

अदत्तानाम् उपादानं  
हिंसा चैवाऽविधानतः ।  
परदारोपसेवा च  
शारीरं त्रिविधं स्मृतम्  ॥ १२.७ ॥  

मानसं मनसैवाऽयम्  
उपभुङ्क्ते शुभाशुभम् ।  
वाचा वाचा कृतं कर्म  
कायेनैव च कायिकम्  ॥ १२.८ ॥  

शरीरजैः कर्मदोषैर्  
याति स्थावरतां नरः ।  
वाचिकैः पक्षि-मृगतां  
मानसैर् अन्त्यजातिताम्  ॥ १२.९ ॥  

वाग्दण्डो ऽथ मनोदण्डः  
कायदण्डस् तथैव च ।  
यस्यैते निहिता बुद्धौ  
त्रिदण्डीति स उच्यते  ॥ १२.१० ॥  

त्रिदण्डम् एतन् निक्षिप्य  
सर्वभूतेषु मानवः ।  
काम-क्रोधौ तु संयम्य  
ततः सिद्धिं नियच्छति [मेधातिथिपाठः - काम-क्रोधौ सुसंयम्य  
ततः सिद्धिं निगच्छति]  ॥ १२.११ ॥  

यो ऽस्यात्मनः कारयिता  
तं क्षेत्रज्ञं प्रचक्षते ।  
यः करोति तु कर्माणि  
स भूतात्मोच्यते बुधैः  ॥ १२.१२ ॥  

जीवसंज्ञो ऽन्तरात्मान्यः  
सहजः सर्वदेहिनाम् ।  
येन वेदयते सर्वं  
सुखं दुःखं च जन्मसु  ॥ १२.१३ ॥  

ताव् उभौ भूतसंपृक्तौ  
महान् क्षेत्रज्ञ एव च ।  
उच्चावचेषु भूतेषु  
स्थितं तं व्याप्य तिष्ठतः  ॥ १२.१४ ॥  

असंख्या मूर्तयस् तस्य  
निष्पतन्ति शरीरतः ।  
उच्चावचानि भूतानि  
सततं चेष्टयन्ति याः  ॥ १२.१५ ॥  

पञ्चभ्य एव मात्राभ्यः  
प्रेत्य दुष्कृतिनां नृणाम् [मेधातिथिपाठः - पञ्चभ्य एव भूतेभ्यः] ।  
शरीरं यातनार्थीयम्  
अन्यद् उत्पद्यते ध्रुवम्  ॥ १२.१६ ॥  

तेनाऽनुभूय ता यामीः  
शरीरेणेह यातनाः ।  
तास्व् एव भूतमात्रासु  
प्रलीयन्ते विभागशः  ॥ १२.१७ ॥  

सो ऽनुभूयाऽसुखोदर्कान्  
दोषान् विषयसङ्गजान् ।  
व्यपेत-कल्मषो ऽभ्येति  
ताव् एवोभौ महौजसौ  ॥ १२.१८ ॥  

तौ धर्मं पश्यतस् तस्य  
पापं चाऽतन्द्रितौ सह ।  
याभ्यां प्राप्नोति संपृक्तः  
प्रेत्येह च सुखासुखम्  ॥ १२.१९ ॥  

 यद्य् आचरति धर्मं स  
प्रायशो ऽधर्मम् अल्पशः [मेधातिथिपाठः - यथाचरति] ।  
तैर् एव चावृतो भूतैः  
स्वर्गे सुखम् उपाश्नुते  ॥ १२.२० ॥  

यदि तु प्रायशो ऽधर्मं  
सेवते धर्मम् अल्पशः ।  
तैर् भूतैः स परित्यक्तो  
यामीः प्राप्नोति यातनाः  ॥ १२.२१ ॥  

यामीस् ता यातनाः प्राप्य  
स जीवो वीत-कल्मषः ।  
तान्य् एव पञ्च भूतानि  
पुनर् अप्येति भागशः  ॥ १२.२२ ॥  

एता दृष्ट्वास्य जीवस्य  
गतीः स्वेनैव चेतसा ।  
धर्मतो ऽधर्मतश् चैव  
धर्मे दध्यात् सदा मनः  ॥ १२.२३ ॥  



सत्त्वं रजस् तमश् चैव  
त्रीन् विद्याद् आत्मनो गुणान् ।  
यैर् व्याप्येमान् स्थितो भावान्  
महान् सर्वान् अशेषतः  ॥ १२.२४ ॥  

यो यदैषां गुणो देहे  
साकल्येनाऽतिरिच्यते ।  
स तदा तद्गुणप्रायं  
तं करोति शरीरिणम्  ॥ १२.२५ ॥  

सत्त्वं ज्ञानं तमो ऽज्ञानं  
राग-द्वेषौ रजः स्मृतम् ।  
एतद् व्याप्तिमद् एतेषां  
सर्वभूताश्रितं वपुः  ॥ १२.२६ ॥  

तत्र यत् प्रीतिसंयुक्तं  
किं चिद् आत्मनि लक्षयेत् ।  
प्रशान्तम् इव शुद्धाभं  
सत्त्वं तद् उपधारयेत्  ॥ १२.२७ ॥  

यत् तु दुःखसमायुक्तम्  
अप्रीतिकरम् आत्मनः ।  
तद् रजो प्रतीपं विद्यात्  
सततं हारि देहिनाम् [मेधातिथिपाठः - हर्तृ]  ॥ १२.२८ ॥  

यत् तु स्यान् मोहसंयुक्तम्  
अव्यक्तं विषयात्मकम् ।  
अप्रतर्क्यम् अविज्ञेयं  
तमस् तद् उपधारयेत्  ॥ १२.२९ ॥  

त्रयाणाम् अपि चैतेषां  
गुणानां यः फलोदयः ।  
अग्र्यो मध्यो जघन्यश् च  
तं प्रवक्ष्याम्य् अशेषतः  ॥ १२.३० ॥  

वेदाभ्यासस् तपो ज्ञानं  
शौचम् इन्द्रियनिग्रहः ।  
धर्मक्रियात्मचिन्ता च  
सात्त्विकं गुणलक्षणम्  ॥ १२.३१ ॥  

आरम्भरुचिताधैर्यम्  
असत्कार्य-परिग्रहः ।  
विषयोपसेवा चाऽजस्रं  
राजसं गुणलक्षणम्  ॥ १२.३२ ॥  

लोभः स्वप्नो ऽधृतिः क्रौर्यं  
नास्तिक्यं भिन्नवृत्तिता ।  
याचिष्णुता प्रमादश् च  
तामसं गुणलक्षणम्  ॥ १२.३३ ॥  

त्रयाणाम् अपि चैतेषां  
गुणानां त्रिषु तिष्ठताम् ।  
इदं सामासिकं ज्ञेयं  
क्रमशो गुणलक्षणम्  ॥ १२.३४ ॥  

यत् कर्म कृत्वा कुर्वंश् च  
करिष्यंश् चैव लज्जति ।  
तज् ज्ञेयं विदुषा सर्वं  
तामसं गुणलक्षणम्  ॥ १२.३५ ॥  

येनाऽस्मिन् कर्मना लोके  
ख्यातिम् इच्छति पुष्कलाम् ।  
न च शोचत्य् असंपत्तौ  
तद् विज्ञेयं तु राजसम्  ॥ १२.३६ ॥  

यत् सर्वेणेच्छति ज्ञातुं  
यन् न लज्जति चाचरन् ।  
येन तुष्यति चात्मास्य  
तत् सत्त्वगुणलक्षणम्  ॥ १२.३७ ॥  

तमसो लक्षणं कामो  
रजसस् त्व् अर्थ उच्यते ।  
सत्त्वस्य लक्षणं धर्मः  
श्रैष्ठ्यम् एषां यथोत्तरम्  ॥ १२.३८ ॥  


येन यस् तु गुणेनैषां  
संसरान् प्रतिपद्यते [मेधातिथिपाठः - येन यांस् तु] ।  
तान् समासेन वक्ष्यामि  
सर्वस्याऽस्य यथाक्रमम्  ॥ १२.३९ ॥  

देवत्वं सात्त्विका यान्ति  
मनुष्यत्वं च राजसाः ।  
तिर्यक्त्वं तामसा नित्यम्  
इत्य् एषा त्रिविधा गतिः  ॥ १२.४० ॥  

त्रिविधा त्रिविधैषा तु  
विज्ञेया गौणिकी गतिः ।  
अधमा मध्यमाग्र्या च  
कर्म-विद्या-विशेषतः  ॥ १२.४१ ॥  

स्थावराः कृमि-कीटाश् च  
मत्स्याः सर्पाः स-कच्छपाः ।  
पशवश् च मृगाश् चैव  
जघन्या तामसी गतिः  ॥ १२.४२ ॥  

हस्तिनश् च तुरङ्गाश् च  
शूद्रा म्लेच्छाश् च गर्हिताः ।  
सिंहा व्याघ्रा वराहाश् च  
मध्यमा तामसी गतिः  ॥ १२.४३ ॥  

चारणाश् च सुपर्णाश् च  
पुरुषाश् चैव दाम्भिकाः ।  
रक्षांसि च पिशाचाश् च  
तामसीषूत्तमा गतिः  ॥ १२.४४ ॥  

झल्ला मल्ला नटाश् चैव  
पुरुषाः शस्त्र-वृत्तयः ।  
द्यूत-पान-प्रसक्ताश् च  
जघन्या राजसी गतिः  ॥ १२.४५ ॥  

राजानः क्षत्रियाश् चैव  
राज्ञां चैव पुरोहिताः ।  
वाद-युद्ध-प्रधानाश् च  
मध्यमा राजसी गतिः  ॥ १२.४६ ॥  

गन्धर्वा गुह्यका यक्षा  
विबुधानुचराश् च ये ।  
तथैवाऽप्सरसः सर्वा  
राजसीषूत्तमा गतिः  ॥ १२.४७ ॥  

तापसा यतयो विप्रा  
ये च वैमानिका गणाः ।  
नक्षत्राणि च दैत्याश् च  
प्रथमा सात्त्विकी गतिः  ॥ १२.४८ ॥  

यज्वान ऋषयो देवा  
वेदा ज्योतींषि वत्सराः ।  
पितरश् चैव साध्याश् च  
द्वितीया सात्त्विकी गतिः  ॥ १२.४९ ॥  

ब्रह्मा विश्वसृजो धर्मो  
महान् अव्यक्तम् एव च ।  
उत्तमां सात्त्विकीम् एतां  
गतिम् आहुर् मनीषिणः  ॥ १२.५० ॥  

एष सर्वः समुद्दिष्टस्  
त्रि-प्रकारस्य कर्मणः [मेधातिथिपाठः - त्रिष्-प्रकारस्य] ।  
त्रिविधस् त्रिविधः कृत्स्नः  
संसारः सार्वभौतिकः  ॥ १२.५१ ॥  



इन्द्रियाणां प्रसङ्गेन  
धर्मस्याऽसेवनेन च ।  
पापान् संयान्ति संसारान्  
अविद्वांसो नराधमाः  ॥ १२.५२ ॥  

यां यां योनिं तु जीवो ऽयं  
येन येनेह कर्मणा ।  
क्रमशो याति लोके ऽस्मिंस्  
तत् तत् सर्वं निबोधत  ॥ १२.५३ ॥  

बहून् वर्षगणान् घोरान्  
नरकान् प्राप्य तत्क्षयात् ।  
संसारान् प्रतिपद्यन्ते  
महापातकिनस् त्व् इमान्  ॥ १२.५४ ॥  

श्व-सूकर-खरोष्ट्राणां  
गो-ऽजावि-मृग-पक्षिणां ।  
चण्डाल-पुक्कसानां च  
ब्रह्महा योनिम् ऋच्छति  ॥ १२.५५ ॥  

कृमि-कीट-पतङ्गानां  
विड्-भुजां चैव पक्षिणाम् ।  
हिंस्राणां चैव सत्त्वानां  
सुरापो ब्राह्मणो व्रजेत्  ॥ १२.५६ ॥  

लूताहि-सरटानां च  
तिरश्चां चाऽम्बुचारिणाम् ।  
हिंस्राणां च पिशाचानां  
स्तेनो विप्रः सहस्रशः  ॥ १२.५७ ॥  

तृण-गुल्म-लतानां च  
क्रव्यादां दंष्ट्रिणाम् अपि ।  
क्रूरकर्मकृतां चैव  
शतशो गुरुतल्पगः  ॥ १२.५८ ॥  

हिंस्रा भवन्ति क्रव्यादाः  
कृमयो ऽमेध्यभक्षिणः ।  
परस्परादिनः स्तेनाः  
प्रेत्याऽन्त्यस्त्रीनिषेविणः  ॥ १२.५९ ॥  

संयोगं पतितैर् गत्वा  
परस्यैव च योषितम् ।  
अपहृत्य च विप्रस्वं  
भवति ब्रह्मराक्षसः  ॥ १२.६० ॥  

मणि-मुक्ता-प्रवालानि  
हृत्वा लोभेन मानवः ।  
विविधाणि च रत्नानि  
जायते हेमकर्तृषु  ॥ १२.६१ ॥  

धान्यं हृत्वा भवत्य् आखुः  
कांस्यं हंसो जलं प्लवः ।  
मधु दंशः पयः काको  
रसं श्वा नकुलो घृतम्  ॥ १२.६२ ॥  

मांसं गृध्रो वपां मद्गुस्  
तैलं तैलपकः खगः ।  
चीरीवाकस् तु लवणं  
बलाका शकुनिर् दधि  ॥ १२.६३ ॥  

कौशेयं तित्तिरिर् हृत्वा  
क्षौमं हृत्वा तु दर्दुरः ।  
कार्पासतान्तवं क्रौञ्चो  
गोधा गां वाग्गुदो गुडम्  ॥ १२.६४ ॥  

छुच्छुन्दरिः शुभान् गन्धान्  
पत्रशाकं तु बर्हिणः [मेधातिथिपाठः - छुच्छुन्दरीः] ।  
श्वावित् कृतान्नं विविधम्  
अकृतान्नं तु शल्यकः  ॥ १२.६५ ॥  

बको भवति हृत्वाग्निं  
गृहकारी ह्य् उपस्करम् ।  
रक्तानि हृत्वा वासांसि  
जायते जीवजीवकः  ॥ १२.६६ ॥  

वृको मृगेभं व्याघ्रो ऽश्वं  
फल-मूलं तु मर्कटः ।  
स्त्रीम् ऋक्षः स्तोकको वारि  
यानान्य् उष्ट्रः पशून् अजः  ॥ १२.६७ ॥  

यद् वा तद् वा परद्रव्यम्  
अपहृत्य बलान् नरः ।  
अवश्यं याति तिर्यक्त्वं  
जग्ध्वा चैवाऽहुतं हविः  ॥ १२.६८ ॥  

स्त्रियो ऽप्य् एतेन कल्पेन  
हृत्वा दोषम् अवाप्नुयुः ।  
एतेषाम् एव जन्तूनां  
भार्यात्वम् उपयान्ति ताः  ॥ १२.६९ ॥  

स्वेभ्यः स्वेभ्यस् तु कर्मभ्यश्  
च्युता वर्णा ह्य् अनापदि ।  
पापान् संसृत्य संसारान्  
प्रेष्यतां यान्ति शत्रुषु [मेधातिथिपाठः - यान्ति दस्युषु]  ॥ १२.७० ॥  

वान्ताश्य् उल्कामुखः प्रेतो  
विप्रो धर्मात् स्वकाच् च्युतः ।  
अमेध्य-कुणपाशी च  
क्षत्रियः कटपूतनः [मेधातिथिपाठः - कूटपूतनः]  ॥ १२.७१ ॥  

मैत्राक्षज्योतिकः प्रेतो  
वैश्यो भवति पूयभुक् [मेधातिथिपाठः - मैत्राक्षिज्योतिकः] ।  
चैलाशकश् च भवति  
शूद्रो धर्मात् स्वकाच् च्युतः  ॥ १२.७२ ॥  

यथा यथा निषेवन्ते  
विषयान् विषयात्मकाः ।  
तथा तथा कुशलता  
तेषां तेषूपजायते  ॥ १२.७३ ॥  

ते ऽभ्यासात् कर्मणां तेषां  
पापानाम् अल्प-बुद्धयः ।  
संप्राप्नुवन्ति दुःखानि  
तासु तास्व् इह योनिषु  ॥ १२.७४ ॥  

तामिस्रादिषु चोग्रेषु  
नरकेषु विवर्तनम् ।  
असिपत्रवनादीनि  
बन्धन-छेदनानि च  ॥ १२.७५ ॥  

विविधाश् चैव संपीडाः  
काकोलूकैश् च भक्षणम् ।  
करम्भवालुकातापान्  
कुम्भीपाकांश् च दारुणान्  ॥ १२.७६ ॥  

संभवांश् च वियोनीषु  
दुःख-प्रायासु नित्यशः ।  
शीतातपाभिघातांश् च  
विविधानि भयानि च  ॥ १२.७७ ॥  
असकृद् गर्भवासेषु  
वासं जन्म च दारुणम् ।  
बन्धनानि च काष्ठानि  
परप्रेष्यत्वम् एव च [मेधातिथिपाठः - कष्टानि]  ॥ १२.७८ ॥  

बन्धु-प्रिय-वियोगांश् च  
संवासं चैव दुर्जनैः ।  
द्रव्यार्जनं च नाशं च  
मित्रामित्रस्य चाऽर्जनम्  ॥ १२.७९ ॥  

जरां चैवाऽप्रतीकारां  
व्याधिभिश् चोपपीडनम् ।  
क्लेशांश् च विविधांस् तांस् तान्  
मृत्युम् एव च दुर्-जयम्  ॥ १२.८० ॥  

यादृशेन तु भावेन  
यद् यत् कर्म निषेवते ।  
तादृशेन शरीरेण  
तत् तत् फलम् उपाश्नुते  ॥ १२.८१ ॥  

एष सर्वः समुद्दिष्टः  
कर्मणां वः फलोदयः ।  
नैःश्रेयसकरं कर्म  
विप्रस्येदं निबोधत  ॥ १२.८२ ॥  


वेदाभ्यासस् तपो ज्ञानम्  
इन्द्रियाणां च संयमः ।  
अहिंसा गुरुसेवा च  
निःश्रेयसकरं परम्  ॥ १२.८३ ॥  

सर्वेषाम् अपि चैतेषां  
शुभानाम् इह कर्मणाम् ।  
किं चिच् छ्रेयस्करतरं  
कर्मोक्तं पुरुषं प्रति  ॥ १२.८४ ॥  

सर्वेषाम् अपि चैतेषाम्  
आत्मज्ञानं परं स्मृतम् ।  
तद् +ध्य् अग्र्यं सर्वविद्यानां  
प्राप्यते ह्य् अमृतं ततः  ॥ १२.८५ ॥  

षण्णाम् एषां तु सर्वेषां  
कर्मणां प्रेत्य चेह च ।  
श्रेयस्करतरं ज्ञेयं  
सर्वदा कर्म वैदिकम्  ॥ १२.८६ ॥  

वैदिके कर्मयोगे तु  
सर्वाण्य् एतान्य् अशेषतः ।  
अन्तर्भवन्ति क्रमशस्  
तस्मिंस् तस्मिन् क्रियाविधौ  ॥ १२.८७ ॥  

सुखाभ्युदयिकं चैव  
नैःश्रेयसिकम् एव च ।  
प्रवृत्तं च निवृत्तं च  
द्विविधं कर्म वैदिकम्  ॥ १२.८८ ॥  

इह चाऽमुत्र वा काम्यं  
प्रवृत्तं कर्म कीर्त्यते ।  
निष्-कामं ज्ञातपूर्वं तु  
निवृत्तम् उपदिश्यते  ॥ १२.८९ ॥  

प्रवृत्तं कर्म संसेव्यं  
देवानाम् एति साम्यताम् ।  
निवृत्तं सेवमानस् तु  
भूतान्य् अत्येति पञ्च वै  ॥ १२.९० ॥  



सर्वभूतेषु चात्मानं  
सर्वभूतानि चात्मनि ।  
समं पश्यन्न् आत्मयाजी  
स्वाराज्यम् अधिगच्छति  ॥ १२.९१ ॥  

यथोक्तान्य् अपि कर्माणि  
परिहाय द्विजोत्तमः ।  
आत्मज्ञाने शमे च स्याद्  
वेदाभ्यासे च यत्नवान्  ॥ १२.९२ ॥  

एतद् +धि जन्मसाफल्यं  
ब्राह्मणस्य विशेषतः ।  
प्राप्यैतत् कृत-कृत्यो हि  
द्विजो भवति नाऽन्यथा  ॥ १२.९३ ॥  
पितृ-देव-मनुष्याणां  
वेदश् चक्षुः सनातनम् ।  
अशक्यं चाऽप्रमेयं च  
वेदशास्त्रम् इति स्थितिः  ॥ १२.९४ ॥  

या वेदबाह्याः स्मृतयो  
याश् च काश् च कुदृष्टयः [मेधातिथिपाठः - श्रुतयो] ।  
सर्वास् ता निष्-फलाः प्रेत्य  
तमो-निष्ठा हि ताः स्मृताः  ॥ १२.९५ ॥  

उत्पद्यन्ते च्यवन्ते च  
यान्य् अतो ऽन्यानि कानि चित् [मेधातिथिपाठः - उत्पद्यन्ते विनश्यन्ति] ।  
तान्य् अर्वाक्कालिकतया  
निष्-फलान्य् अनृतानि च  ॥ १२.९६ ॥  

चातुर्वर्ण्यं त्रयो लोकाश्  
चत्वारश् चाश्रमाः पृथक् ।  
भूतं भव्यं भविष्यं च  
सर्वं वेदात् प्रसिध्यति [मेधातिथिपाठः - भूतं भवद् भविष्यं  
च]  ॥ १२.९७ ॥  

शब्दः स्पर्शश् च रूपं च  
रसो गन्धश् च पञ्चमः ।  
वेदाद् एव प्रसूयन्ते  
प्रसूतिर् गुण-कर्मतः  ॥ १२.९८ ॥  

बिभर्ति सर्वभूतानि  
वेदशास्त्रं सनातनम् ।  
तस्माद् एतत् परं मन्ये  
यज् जन्तोर् अस्य साधनम्  ॥ १२.९९ ॥  

सेनापत्यं च राज्यं च  
दण्डनेतृत्वम् एव च [मेधातिथिपाठः - सैनापत्यं] ।  
सर्वलोकाधिपत्यं च  
वेदशास्त्रविद् अर्हति  ॥ १२.१०० ॥  

यथा जात-बलो वह्निर्  
दहत्य् आर्द्रान् अपि द्रुमान् ।  
तथा दहति वेदज्ञः  
कर्मजं दोषम् आत्मनः  ॥ १२.१०१ ॥  

वेदशास्त्रार्थतत्त्वज्ञो  
यत्र तत्राश्रमे वसन् ।  
इहैव लोके तिष्ठन् स  
ब्रह्मभूयाय कल्पते  ॥ १२.१०२ ॥  

अज्ञेभ्यो ग्रन्थिनः श्रेष्ठा  
ग्रन्थिभ्यो धारिणो वराः ।  
धारिभ्यो ज्ञानिनः श्रेष्ठा  
ज्ञानिभ्यो व्यवसायिनः  ॥ १२.१०३ ॥  

तपो विद्या च विप्रस्य  
निःश्रेयसकरं परम् ।  
तपसा किल्बिषं हन्ति  
विद्ययामृतम् अश्नुते  ॥ १२.१०४ ॥  

प्रत्यक्षं चाऽनुमानं च  
शास्त्रं च विविधागमम् ।  
त्रयं सुविदितं कार्यं  
धर्मशुद्धिम् अभीप्सता  ॥ १२.१०५ ॥  

आर्षं धर्मोपदेशं च  
वेदशास्त्राविरोधिना ।  
यस् तर्केणाऽनुसंधत्ते  
स धर्मं वेद नेतरः  ॥ १२.१०६ ॥  

नैःश्रेयसम् इदं कर्म  
यथोदितम् अशेषतः ।  
मानवस्याऽस्य शास्त्रस्य  
रहस्यम् उपदिश्यते [मेधातिथिपाठः - उपदेक्ष्यते]  ॥ १२.१०७ ॥  



अनाम्नातेषु धर्मेषु  
कथं स्याद् इति चेद् भवेत् ।  
यं शिष्टा ब्राह्मणा ब्रूयुः  
स धर्मः स्याद् अशङ्कितः  ॥ १२.१०८ ॥  

धर्मेणाऽधिगतो यैस् तु  
वेदः स-परिबृंहणः ।  
ते शिष्टा ब्राह्मणा ज्ञेयाः  
श्रुति-प्रत्यक्षहेतवः  ॥ १२.१०९ ॥  

दशावरा वा परिषद्  
यं धर्मं परिकल्पयेत् ।  
त्र्य्-अवरा वापि वृत्तस्था  
तं धर्मं न विचालयेत्  ॥ १२.११० ॥  

त्रैविद्यो हेतुकस् तर्की  
नैरुक्तो धर्मपाठकः ।  
त्रयश् चाश्रमिणः पूर्वे  
परिषत् स्याद् दशावरा  ॥ १२.१११ ॥  

ऋग्वेदविद् यजुर्विच् च  
सामवेदविद् एव च ।  
त्र्य्-अवरा परिषज् ज्ञेया  
धर्मसंशयनिर्णये  ॥ १२.११२ ॥  

एको ऽपि वेदविद् धर्मं  
यं व्यवस्येद् द्विजोत्तमः ।  
स विज्ञेयः परो धर्मो  
नाऽज्ञानाम् उदितो ऽयुतैः  ॥ १२.११३ ॥  

अव्रतानाम् अमन्त्राणां  
जातिमात्रोपजीविनाम् ।  
सहस्रशः समेतानां  
परिषत्त्वं न विद्यते  ॥ १२.११४ ॥  

यं वदन्ति तमोभूता  
मूर्खा धर्मम् अतद्विदः ।  
तत्पापं शतधा भूत्वा  
तद्वक्तॄन् अनुगच्छति  ॥ १२.११५ ॥  

एतद् वो ऽभिहितं सर्वं  
निःश्रेयसकरं परम् ।  
अस्माद् अप्रच्युतो विप्रः  
प्राप्नोति परमां गतिम्  ॥ १२.११६ ॥  

एवं स भगवान् देवो  
लोकानां हितकाम्यया ।  
धर्मस्य परमं गुह्यं  
ममेदं सर्वम् उक्तवान्  ॥ १२.११७ ॥  

सर्वम् आत्मनि संपश्येत्  
सच् चाऽसच् च समाहितः ।  
सर्वं ह्य् आत्मनि संपश्यन्  
नाऽधर्मे कुरुते मनः [मेधातिथिपाठः - मतिम्]  ॥ १२.११८ ॥  

आत्मैव देवताः सर्वाः  
सर्वम् आत्मन्य् अवस्थितम् ।  
आत्मा हि जनयत्य् एषां  
कर्मयोगं शरीरिणाम्  ॥ १२.११९ ॥  

खं संनिवेशयेत् खेषु  
चेष्टन-स्पर्शने ऽनिलम् ।  
पक्ति-दृष्ट्योः परं तेजः  
स्नेहे ऽपो गां च मूर्तिषु  ॥ १२.१२० ॥  

मनसीन्दुं दिशः श्रोत्रे  
क्रान्ते विष्णुं बले हरम् ।  
वाच्य् अग्निं मित्रम् उत्सर्गे  
प्रजने च प्रजापतिम्  ॥ १२.१२१ ॥  

प्रशासितारं सर्वेषाम्  
अणीयांसम् अणोर् अपि ।  
रुक्माभं स्वप्नधीगम्यं  
विद्यात् तं पुरुषं परम्  ॥ १२.१२२ ॥  

एतम् एके वदन्त्य् अग्निं  
मनुम् अन्ये प्रजापतिम् ।  
इन्द्रम् एके परे प्राणम्  
अपरे ब्रह्म शाश्वतम्  ॥ १२.१२३ ॥  

एष सर्वाणि भूतानि  
पञ्चभिर् व्याप्य मूर्तिभिः ।  
जन्म-वृद्धि-क्षयैर् नित्यं  
संसारयति चक्रवत्  ॥ १२.१२४ ॥  

एवं यः सर्वभूतेषु  
पश्यत्य् आत्मानम् आत्मना ।  
स सर्वसमताम् एत्य  
ब्रह्माऽभ्येति परं पदम्  ॥ १२.१२५ ॥  

इत्य् एतन् मानवं शास्त्रं  
भृगुप्रोक्तं पठन् द्विजः ।  
भवत्य् आचारवान् नित्यं  
यथेष्टां प्राप्नुयाद् गतिम्  ॥ १२.१२६ ॥  