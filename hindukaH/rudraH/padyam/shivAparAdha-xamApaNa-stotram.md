+++
title = "शिवापराधक्षमापणस्तोत्रम्"
unicode_script = "devanagari"
+++

श्रीशिवापराधक्षमापणस्तोत्रम् शिवापराधभञ्जनस्तोत्रम्।   

## अस्मरणम्
### गर्भे ऽस्मरणम्
आदौ कर्म-प्रसङ्गात् कलयति कलुषं मातृकुक्षौ स्थितं मां  
विण्मूत्रामेध्य-मध्ये क्वथयति नितरां जाठरो जातवेदाः ।  
यद् यद् वै तत्र दुःखं व्यथयति नितरां शक्यते केन वक्तुं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ १॥

### शैशवे ऽस्मरणम्
बाल्ये दुःखातिरेको मल-लुलित-वपुः स्तन्य-पाने पिपासा  
नो शक्तश् चेन्द्रियेभ्यो +++(ऽतो)+++ भव-गुण-जनिताः +++(मषकादयो)+++ जन्तवो मां तुदन्ति ।  
नाना-+++(शिशु-कर्ण-जठरादि)+++रोगादि-दुःखाद् रुदन-पर-वशः शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ २॥

### यौवने ऽस्मरणम्
प्रौढो ऽहं यौवन-स्थो विषय-विष-धरैः पञ्च-भिर् +++(इन्द्रिय-बाणैः)+++ मर्म-सन्धौ  
दष्टो नष्टो विवेकः सुत-धन-युवति-स्वादु-सौख्ये निषण्णः ।  
शैवी-चिन्ता-विहीनं मम हृदयम् अहो मान-गर्वाऽधिरूढं,  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ३॥

### वार्धक्ये ऽस्मरणम्
वार्धक्ये चेन्द्रियाणां विगत-गति-मतिश् चाधि-दैवादि-तापैः +++(त्रिभिः)+++  
पापै रोगैर् वियोगैर् र्व्यसन-कृश-तनोर् ज्ञप्ति-हीनं च दीनम् ।
मिथ्या-मोहाभिलाषैर् भ्रमति मम मनो धूर्+++(=भारभूता)+++-जटेर् ध्यान-शून्यं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ४॥

## पूजादोषाः
स्नात्वा प्रत्यूष-काले स्नपन-विधि-विधौ नाहृतं गाङ्ग-तोयं  
पूजार्थं वा कदाचिद् बहु-तर-गहनात् खण्ड-बिल्वी-दलानि ।  
नानीता पद्म-माला सरसि विकसिता गन्ध-धूपैः त्वद्-अर्थं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ५॥

दुग्धैर् मध्व्-आज्य-युक्तैर् दधि-गुड-सहितैः स्नापितं नैव लिङ्गं  
नो लिप्तं चन्दनाद्यैः कनक-विरचितैः, पूजितं न प्रसूनैः ।  
धूपैः कर्पूर-दीपैर्, विविध-रस-युतैर् नैव भक्ष्योपहारैः  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ६॥

## कर्मादिषु दोषाः
नो शक्यं स्मार्त-कर्म प्रति-पद-गहन-प्रत्यवाय+++(=नित्यकर्मलोपदोष)++++आकुलाख्यं  
श्रौते वार्ता कथं मे द्विज-कुल-विहिते ब्रह्म-मार्गानुसारे ।  
ज्ञातो धर्मो विचारैः, श्रवण-मननयोः किं निदिध्यासितव्यं  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ७॥

ध्यात्वा चित्ते शिवाख्यं प्रचुर-तर-धनं नैव दत्तं द्विजेभ्यो  
हव्यं ते लक्ष-सङ्ख्यैर् हुत-वह-वदने नार्पितं बीज-मन्त्रैः ।  
नो तप्तं गाङ्ग-तीरे व्रत-जप-नियमैः रुद्र-जाप्यैर् न वेदैः  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ८॥

नग्नो निःसङ्ग-शुद्धस् त्रि-गुण-विरहितो ध्वस्त-मोहान्धकारो  
नासाग्रे न्यस्त-दृष्टिर् विदित-भव-गुणो नैव दृष्टः कदाचित् ।  
+++(इन्द्रिय-प्रत्याहारेण)+++ उन्मन्याऽवस्थया त्वां विगत-कलि-मलं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ९॥

स्थित्वा स्थाने सरोजे प्रणव-मय-मरुत्-कुम्भके (कुण्डले)  सूक्ष्म-मार्गे  
शान्ते स्वान्ते प्रलीने प्रकटित-विभवे ज्योति-रूपेऽपराख्ये ।  
लिङ्गज्ञे ब्रह्मवाक्ये सकल-तनु-गतं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ १०॥

हृद्यं वेदान्तवेद्यं हृदयसरसिजे दीप्तमुद्यत्प्रकाशं  
सत्यं शान्तस्वरूपं सकलमुनिमनःपद्मषण्डैकवेद्यम् ।  
जाग्रत्स्वप्ने सुषुप्तौ त्रिगुणविरहितं शङ्करं न स्मरामि  
क्षन्तव्यो मेऽपराधः शिव शिव शिव भो श्रीमहादेव शम्भो ॥ ११॥

चन्द्रोद्भासितशेखरे स्मरहरे गङ्गाधरे शङ्करे  
सर्पैर्भूषितकण्ठकर्णविवरे नेत्रोत्थवैश्वानरे । युगले  
दन्तित्वक्कृतसुन्दराम्बरधरे त्रैलोक्यसारे हरे  
मोक्षार्थं कुरु चित्तवृत्तिमचलामन्यैस्तु किं कर्मभिः ॥ १२॥

किं वाऽनेन धनेन वाजिकरिभिः प्राप्तेन राज्येन किं  
किं वा पुत्रकलत्रमित्रपशुभिर्देहेन गेहेन किम् ।  
ज्ञात्वैतत्क्षणभङ्गुरं सपदि रे त्याज्यं मनो दूरतः  
स्वात्मार्थं गुरुवाक्यतो भज मन श्रीपार्वतीवल्लभम् ॥ १३॥

पौरोहित्यं रजनिचरितं ग्रामणीत्वं नियोगो  
माठापत्यं ह्यनृतवचनं साक्षिवादः परान्नम् ।  
ब्रह्मद्वेषः खलजनरतिः प्राणिनां निर्दयत्वं  
मा भूदेवं मम पशुपते जन्मजन्मान्तरेषु ॥ १४॥

आयुर्नश्यति पश्यतां प्रतिदिनं याति क्षयं यौवनं  
प्रत्यायान्ति गताः पुनर्न दिवसाः कालो जगद्भक्षकः ।  
लक्ष्मीस्तोयतरङ्गभङ्गचपला विद्युच्चलं जीवितं  
तस्मात्त्वां शरणागतं शरणद त्वं रक्ष रक्षाधुना ॥ १५॥ तस्मान्मां

वन्दे देवमुमापतिं सुरगुरुं वन्दे जगत्कारणं  
वन्दे पन्नगभूषणं मृगधरं वन्दे पशूनां पतिम् ।  
वन्दे सूर्यशशाङ्कवह्निनयनं वन्दे मुकुन्दप्रियं  
वन्दे भक्तजनाश्रयं च वरदं वन्दे शिवं शङ्करम् ॥१६॥

गात्रं भस्मसितं सितं च हसितं हस्ते कपालं सितं    var  स्मितं च  
खट्वाङ्गं च सितं सितश्च वृषभः कर्णे सिते कुण्डले ।  
गङ्गा फेनसिता जटा पशुपतेश्चन्द्रः सितो मूर्धनि  
सोऽयं सर्वसितो ददातु विभवं पापक्षयं सर्वदा ॥ १७॥

करचरणकृतं वाक्कायजं कर्मजं वा  
श्रवणनयनजं वा मानसं वाऽपराधम् ।  
विहितमविहितं वा सर्वमेतत्क्ष्मस्व  
शिव शिव करुणाब्धे श्रीमहादेव शम्भो ॥ १८॥  

