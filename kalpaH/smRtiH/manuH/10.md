+++
title = "१०"

+++
अधीयीरंस् त्रयो वर्णाः  
स्वकर्मस्था द्विजातयः ।  
प्रब्रूयाद् ब्राह्मणस् त्व् एषां  
नेतराव् इति निश्चयः  ॥ १०.१ ॥  

सर्वेषां ब्राह्मणो विद्याद्  
वृत्त्युपायान् यथाविधि ।  
प्रब्रूयाद् इतरेभ्यश् च  
स्वयं चैव तथा भवेत्  ॥ १०.२ ॥  

वैशेष्यात् प्रकृतिश्रैष्ठ्यान्  
नियमस्य च धारणात् ।  
संस्कारस्य विशेषाच् च  
वर्णानां ब्राह्मणः प्रभुः  ॥ १०.३ ॥  

ब्राह्मणः क्षत्रियो वैश्यस्  
त्रयो वर्णा द्विजातयः ।  
चतुर्थ एकजातिस् तु  
शूद्रो नाऽस्ति तु पञ्चमः  ॥ १०.४ ॥  

सर्ववर्णेषु तुल्यासु  
पत्नीष्व् अक्षत-योनिषु ।  
आनुलोम्येन संभूता  
जात्या ज्ञेयास् त एव ते  ॥ १०.५ ॥  

स्त्रीष्व् अनन्तरजातासु  
द्विजैर् उत्पादितान् सुतान् ।  
सदृशान् एव तान् आहुर्  
मातृदोषविगर्हितान्  ॥ १०.६ ॥  

अनन्तरासु जातानां  
विधिर् एष सनातनः ।  
द्व्य्-एकान्तरासु जातानां  
धर्म्यं विद्याद् इमं विधिम्  ॥ १०.७ ॥  

ब्राह्मणाद् वैश्यकन्यायाम्  
अम्बष्ठो नाम जायते ।  
निषादः शूद्रकन्यायां  
यः पारशव उच्यते  ॥ १०.८ ॥  

क्षत्रियाच् छूद्रकन्यायां  
क्रूराचारविहारवान् ।  
क्षत्र-शूद्र-वपुर् जन्तुर्  
उग्रो नाम प्रजायते  ॥ १०.९ ॥  

विप्रस्य त्रिषु वर्णेषु  
नृपतेर् वर्णयोर् द्वयोः ।  
वैश्यस्य वर्णे चैकस्मिन्  
षड् एते ऽपसदाः स्मृताः  ॥ १०.१० ॥  

क्षत्रियाद् विप्रकन्यायां  
सूतो भवति जातितः ।  
वैश्यान् मागध-वैदेहौ  
राज-विप्राङ्गनासुतौ  ॥ १०.११ ॥  

शूद्राद् आयोगवः क्षत्ता  
चण्डालश् चाऽधमो नृणाम् ।  
वैश्य-राजन्य-विप्रासु  
जायन्ते वर्णसंकराः  ॥ १०.१२ ॥  

एकान्तरे त्व् आनुलोम्याद्  
अम्बष्ठोग्रौ यथा स्मृतौ ।  
क्षत्तृ-वैदेहकौ तद्वत्  
प्रातिलोम्ये ऽपि जन्मनि  ॥ १०.१३ ॥  

पुत्रा ये ऽनन्तरस्त्रीजाः  
क्रमेणोक्ता द्विजन्मनाम् ।  
तान् अनन्तर-नाम्नस् तु  
मातृदोषात् प्रचक्षते  ॥ १०.१४ ॥  

ब्राह्मणाद् उग्रकन्यायाम्  
आवृतो नाम जायते ।  
आभीरो ऽम्बष्ठकन्यायाम्  
आयोगव्यां तु धिग्वणः  ॥ १०.१५ ॥  

आयोगवश् च क्षत्ता च  
चण्डालश् चाऽधमो नृणाम् ।  
प्रातिलोम्येन जायन्ते  
शूद्राद् अपसदास् त्रयः  ॥ १०.१६ ॥  

वैश्यान् मागध-वैदेहौ  
क्षत्रियात् सूत एव तु ।  
प्रतीपम् एते जायन्ते  
परे ऽप्य् अपसदास् त्रयः  ॥ १०.१७ ॥  

जातो निषादाच् छूद्रायां  
जात्या भवति पुक्कसः ।  
शूद्राज् जातो निषाद्यां तु  
स वै कुक्कुटकः स्मृतः  ॥ १०.१८ ॥  

क्षत्तुर् जातस् तथोग्रायां  
श्वपाक इति कीर्त्यते ।  
वैदेहकेन त्व् अम्बष्ठ्याम्  
उत्पन्नो वेण उच्यते  ॥ १०.१९ ॥  

द्विजातयः सवर्णासु  
जनयन्त्य् अव्रतांस् तु यान् ।  
तान् सावित्रीपरिभ्रष्टान्  
व्रात्यान् इति विनिर्दिशेत्  ॥ १०.२० ॥  

व्रात्यात् तु जायते विप्रात्  
पापात्मा भूर्जकण्टकः [मेधातिथिपाठः - भृज्जकण्टकः] ।  
आवन्त्य-वाटधानौ च  
पुष्पधः शैख एव च  ॥ १०.२१ ॥  

झल्लो मल्लश् च राजन्याद्  
व्रात्यान् निच्छिविर् एव च [मेधातिथिपाठः - व्रात्याल् लिच्छविर् एव च] ।  
नटश् च करणश् चैव  
खसो द्रविड एव च  ॥ १०.२२ ॥  

वैश्यात् तु जायते व्रात्यात्  
सुधन्वाचार्य एव च ।  
कारुषश् च विजन्मा च  
मैत्रः सात्वत एव च  ॥ १०.२३ ॥  
व्यभिचारेण वर्णानाम्  
अवेद्यावेदनेन च ।  
स्वकर्मणां च त्यागेन  
जायन्ते वर्णसंकराः  ॥ १०.२४ ॥  

संकीर्ण-योनयो ये तु  
प्रतिलोमानुलोम-जाः ।  
अन्योन्यव्यतिषक्ताश् च  
तान् प्रवक्ष्याम्य् अशेषतः  ॥ १०.२५ ॥  

सूतो वैदेहकश् चैव  
चण्डालश् च नराधमः ।  
मागधः तथायोगव  
एव च क्षत्रजातिश् च [मेधातिथिपाठः - क्षत्तृजातिश् च]  ॥ १०.२६ ॥  

एते षट् सदृशान् वर्णाञ्  
जनयन्ति स्वयोनिषु ।  
मातृजात्यां प्रसूयन्ते  
प्रवारासु च योनिषु [मेधातिथिपाठः - मातृजात्याः]  ॥ १०.२७ ॥  

यथा त्रयाणां वर्णानां  
द्वयोर् आत्मास्य जायते ।  
आनन्तर्यात् स्वयोन्यां तु  
तथा बाह्येष्व् अपि क्रमात् [मेधातिथिपाठः - क्रमः]  ॥ १०.२८ ॥  

ते चाऽपि बाह्यान् सुबहूंस्  
ततो ऽप्य् अधिकदूषितान् ।  
परस्परस्य दारेषु  
जनयन्ति विगर्हितान्  ॥ १०.२९ ॥  

यथैव शूद्रो ब्राह्मण्यां  
बाह्यं जन्तुं प्रसूयते ।  
तथा बाह्यतरं बाह्यश्  
चातुर्वर्ण्ये प्रसूयते  ॥ १०.३० ॥  

प्रतिकूलं वर्तमाना बाह्या  
बाह्यतरान् पुनः ।  
हीना हीनान् प्रसूयन्ते  
वर्णान् पञ्चदशैव तु  ॥ १०.३१ ॥  



प्रसाधनोपचारज्ञम्  
अदासं दासजीवनम् [मेधातिथिपाठः - दास्यजीविनम्] ।  
सैरिन्ध्रं वागुरा-वृत्तिं  
सूते दस्युर् अयोगवे [मेधातिथिपाठः - सैरन्ध्रं]  ॥ १०.३२ ॥  

मैत्रेयकं तु वैदेहो  
माधूकं संप्रसूयते ।  
नॄन् प्रशंसत्य् अजस्रं  
यो घण्टाताडो ऽरुणोदये  ॥ १०.३३ ॥  

निषादो मार्गवं सूते  
दासं नौकर्मजीविनम् ।  
कैवर्तम् इति यं प्राहुर्  
आर्यावर्तनिवासिनः  ॥ १०.३४ ॥  

मृतवस्त्रभृत्स्व् नारीषु  
गर्हितान्नाशनासु च [मेधातिथिपाठः - अनार्याषु] ।  
भवन्त्य् आयोगवीष्व् एते  
जातिहीनाः पृथक् त्रयः  ॥ १०.३५ ॥  

कारावरो निषादात् तु  
चर्मकारः प्रसूयते [मेधातिथिपाठः - चर्मकारं] ।  
वैदेहिकाद् अन्ध्र-मेदौ  
बहिर्ग्राम-प्रतिश्रयौ  ॥ १०.३६ ॥  

चण्डालात् पाण्डुसोपाकस्  
त्वक्सारव्यवहारवान् ।  
आहिण्डिको निषादेन  
वैदेह्याम् एव जायते  ॥ १०.३७ ॥  

चण्डालेन तु सोपाको  
मूलव्यसनवृत्तिमान् ।  
पुक्कस्यां जायते पापः  
सदा सज्जनगर्हितः [मेधातिथिपाठः - पुल्कस्यां]  ॥ १०.३८ ॥  

निषादस्त्री तु चण्डालात्  
पुत्रम् अन्त्यावसायिनम् ।  
श्मशान-गोचरं सूते  
बाह्यानाम् अपि गर्हितम्  ॥ १०.३९ ॥  

संकरे जातयस् त्व् एताः  
पितृ-मातृ-प्रदर्शिताः ।  
प्रछन्ना वा प्रकाशा वा  
वेदितव्याः स्वकर्मभिः  ॥ १०.४० ॥  

स्वजातिजानन्तरजाः  
षट् सुता द्विजधर्मिणः ।  
शूद्राणां तु स-धर्माणः  
सर्वे ऽपध्वंसजाः स्मृताः  ॥ १०.४१ ॥  

तपो-बीज-प्रभावैस् तु  
ते गच्छन्ति युगे युगे ।  
उत्कर्षं चाऽपकर्षं च  
मनुष्येष्व् इह जन्मतः  ॥ १०.४२ ॥  

शनकैस् तु क्रियालोपाद्  
इमाः क्षत्रिय-जातयः ।  
वृषलत्वं गता लोके  
ब्राह्मणादर्शनेन च [मेधातिथिपाठः - ब्राह्मणातिक्रमेण च]  ॥ १०.४३ ॥  

पौण्ड्रकाश् चौड्र-द्रविडाः  
काम्बोजा यवनाः शकाः [मेधातिथिपाठः - पुण्ड्रकाश् चोड-  
द्रविडाः] ।  
पारदा-पह्लवाश् चीनाः  
किराता दरदाः खशाः  ॥ १०.४४ ॥  

मुख-बाहूरु-पज्-जानां  
या लोके जातयो बहिः ।  
म्लेच्छ-वाचश् चार्य-वाचः  
सर्वे ते दस्यवः स्मृताः  ॥ १०.४५ ॥  

ये द्विजानाम् अपसदा  
ये चाऽपध्वंसजाः स्मृताः ।  
ते निन्दितैर् वर्तयेयुर्  
द्विजानाम् एव कर्मभिः  ॥ १०.४६ ॥  

सूतानाम् अश्व-सारथ्यम्  
अम्बष्ठानां चिकित्सनम् ।  
वैदेहकानां स्त्रीकार्यं  
मागधानां वणिक्पथः  ॥ १०.४७ ॥  

मत्स्यघातो निषादानां  
त्वष्टिस् त्व् आयोगवस्य च ।  
मेदान्ध्र-चुञ्चु-मद्गूनाम्  
आरण्यपशुहिंसनम्  ॥ १०.४८ ॥  

क्षत्त्र्-उग्र-पुक्कसानां तु  
बिलौकोवध-बन्धनम् ।  
धिग्वणानां चर्मकार्यं  
वेणानां भाण्डवादनम्  ॥ १०.४९ ॥  

चैत्यद्रुम-श्मशानेषु  
शैलेषूपवनेषु च ।  
वसेयुर् एते विज्ञाता  
वर्तयन्तः स्वकर्मभिः  ॥ १०.५० ॥  

चण्डाल-श्वपचानां तु  
बहिर् ग्रामात् प्रतिश्रयः ।  
अपपात्राश् च कर्तव्या  
धनम् एषां श्व-गर्दभम्  ॥ १०.५१ ॥  

वासांसि मृतचैलानि  
भिन्नभाण्डेषु भोजनम् ।  
कार्ष्णायसम् अलङ्कारः  
परिव्रज्या च नित्यशः  ॥ १०.५२ ॥  

न तैः समयम् अन्विच्छेत्  
पुरुषो धर्मम् आचरन् ।  
व्यवहारो मिथस् तेषां  
विवाहः सदृशैः सह  ॥ १०.५३ ॥  

अन्नम् एषां पराधीनं  
देयं स्याद् भिन्नभाजने ।  
रात्रौ न विचरेयुस् ते  
ग्रामेषु नगरेषु च  ॥ १०.५४ ॥  

दिवा चरेयुः कार्यार्थं  
चिह्निता राजशासनैः ।  
अबान्धवं शवं चैव  
निर्हरेयुर् इति स्थितिः  ॥ १०.५५ ॥  

वध्यांश् च हन्युः सततं  
यथाशास्त्रं नृपाज्ञया ।  
वध्यवासांसि गृह्णीयुः  
शय्याश् चाभरणानि च  ॥ १०.५६ ॥  

वर्णापेतम् अविज्ञातं  
नरं कलुषयोनिजम् ।  
आर्य-रूपम् इवाऽनार्यं  
कर्मभिः स्वैर् विभावयेत्  ॥ १०.५७ ॥  

अनार्यता निष्ठुरता  
क्रूरता निष्क्रियात्मता ।  
पुरुषं व्यञ्जयन्तीह  
लोके कलुषयोनिजम्  ॥ १०.५८ ॥  

पित्र्यं वा भजते शीलं  
मातुर् वोभयम् एव वा ।  
न कथं चन दुर्योनिः  
प्रकृतिं स्वां नियच्छति  ॥ १०.५९ ॥  

कुले मुख्ये ऽपि जातस्य  
यस्य स्याद् योनिसंकरः ।  
संश्रयत्य् एव तच्-छीलं  
नरो ऽल्पम् अपि वा बहु  ॥ १०.६० ॥  

यत्र त्व् एते परिध्वंसाज्  
जायन्ते वर्णदूषकाः ।  
राष्ट्रिकैः सह तद् राष्ट्रं  
क्षिप्रम् एव विनश्यति [मेधातिथिपाठः - राष्ट्रियैः]  ॥ १०.६१ ॥  

ब्राह्मणार्थे गवार्थे वा  
देहत्यागो ऽनुपस्कृतः ।  
स्त्री-बालाभ्युपपत्तौ च  
बाह्यानां सिद्धिकारणम् [मेधातिथिपाठः - स्त्री-बालाभ्यवपत्तौ च]  ॥ १०.६२ ॥  

अहिंसा सत्यम् अस्तेयं  
शौचम् इन्द्रियनिग्रहः ।  
एतं सामासिकं धर्मं  
चातुर्वर्ण्ये ऽब्रवीन् मनुः  ॥ १०.६३ ॥  



शूद्रायां ब्राह्मणाज् जातः  
श्रेयसा चेत् प्रजायते ।  
अश्रेयान् श्रेयसीं जातिं  
गच्छत्य् आ सप्तमाद् युगात्  ॥ १०.६४ ॥  

शूद्रो ब्राह्मणताम् एति  
ब्राह्मणश् चैति शूद्रताम् ।  
क्षत्रियाज् जातम् एवं तु  
विद्याद् वैश्यात् तथैव च  ॥ १०.६५ ॥  

अनार्यायां समुत्पन्नो  
ब्राह्मणात् तु यदृच्छया ।  
ब्राह्मण्याम् अप्य् अनार्यात् तु  
श्रेयस्त्वं क्वेति चेद् भवेत् [मेधातिथिपाठः - कस्य चिद् भवेत्]  ॥ १०.६६ ॥  
जातो नार्याम् अनार्यायाम्  
आर्याद् आर्यो भवेद् गुणैः ।  
जातो ऽप्य् अनार्याद् आर्यायाम्  
अनार्य इति निश्चयः  ॥ १०.६७ ॥  

ताव् उभाव् अप्य् असंस्कार्याव्  
इति धर्मो व्यवस्थितः ।  
वैगुण्याज् जन्मनः पूर्व  
उत्तरः प्रतिलोमतः [मेधातिथिपाठः - जन्मतः]  ॥ १०.६८ ॥  

सुबीजं चैव सुक्षेत्रे  
जातं संपद्यते यथा ।  
तथार्याज् जात आर्यायां  
सर्वं संस्कारम् अर्हति  ॥ १०.६९ ॥  

बीजम् एके प्रशंसन्ति  
क्षेत्रम् अन्ये मनीषिणः ।  
बीज-क्षेत्रे तथैवाऽन्ये  
तत्रेयं तु व्यवस्थितिः  ॥ १०.७० ॥  

अक्षेत्रे बीजम् उत्सृष्टम्  
अन्तरैव विनश्यति ।  
अबीजकम् अपि क्षेत्रं  
केवलं स्थण्डिलं भवेत्  ॥ १०.७१ ॥  

यस्माद् बीजप्रभावेण  
तिर्यग्जा ऋषयो ऽभवन् ।  
पूजिताश् च प्रशस्ताश् च  
तस्माद् बीजं प्रशस्यते [मेधातिथिपाठः - विशिष्यते]  ॥ १०.७२ ॥  

अनार्यम् आर्य-कर्माणम्  
आर्यं चाऽनार्यकर्मिणम् ।  
संप्रधार्याऽब्रवीद् धाता  
न समौ नाऽसमाव् इति  ॥ १०.७३ ॥  



ब्राह्मणा ब्रह्मयोनिस्था  
ये स्वकर्मण्य् अवस्थिताः ।  
ते सम्यग् उपजीवेयुः  
षट् कर्माणि यथाक्रमम्  ॥ १०.७४ ॥  

अध्यापनम् अध्ययनं  
यजनं याजनं तथा ।  
दानं प्रतिग्रहश् चैव  
षट् कर्माण्य् अग्रजन्मनः  ॥ १०.७५ ॥  

षण्णां तु कर्मणाम् अस्य  
त्रीणि कर्माणि जीविका ।  
याजनाध्यापने चैव  
विशुद्धाच् च प्रतिग्रहः  ॥ १०.७६ ॥  

त्रयो धर्मा निवर्तन्ते  
ब्राह्मणात् क्षत्रियं प्रति ।  
अध्यापनं याजनं च  
तृतीयश् च प्रतिग्रहः  ॥ १०.७७ ॥  

वैश्यं प्रति तथैवैते  
निवर्तेरन्न् इति स्थितिः ।  
न तौ प्रति हि तान् धर्मान्  
मनुर् आह प्रजापतिः [मेधातिथिपाठः - प्रति हितान् धर्मान्]  ॥ १०.७८ ॥  

शस्त्रास्त्रभृत्त्वं क्षत्रस्य  
वणिक्-पशु-कृषिर् विषः ।  
आजीवनार्थं धर्मस् तु  
दानम् अध्ययनं यजिः  ॥ १०.७९ ॥  

वेदाभ्यासो ब्राह्मणस्य  
क्षत्रियस्य च रक्षणम् ।  
वार्ताकर्मैव वैश्यस्य  
विशिष्टानि स्वकर्मसु  ॥ १०.८० ॥  



अजीवंस् तु यथोक्तेन  
ब्राह्मणः स्वेन कर्मणा ।  
जीवेत् क्षत्रियधर्मेण  
स ह्य् अस्य प्रत्य् अनन्तरः  ॥ १०.८१ ॥  

उभाभ्याम् अप्य् अजीवंस् तु  
कथं स्याद् इति चेद् भवेत् ।  
कृषि-गोरक्षम् आस्थाय  
जीवेद् वैश्यस्य जीविकाम्  ॥ १०.८२ ॥  

वैश्यवृत्त्यापि जीवंस् तु  
ब्राह्मणः क्षत्रियो ऽपि वा ।  
हिंसा-प्रायां पराधीनां  
कृषिं यत्नेन वर्जयेत्  ॥ १०.८३ ॥  

कृषिं साध्व् इति मन्यन्ते  
सा वृत्तिः सद्विगर्हिताः ।  
भूमिं भूमिशयांश् चैव  
हन्ति काष्ठम् अयो-मुखम्  ॥ १०.८४ ॥  

इदं तु वृत्तिवैकल्यात्  
त्यजतो धर्मनैपुणं ।  
विट्-पण्यम् उद्धृतोद्धारं  
विक्रेयं वित्तवर्धनम्  ॥ १०.८५ ॥  

सर्वान् रसान् अपोहेत  
कृतान्नं च तिलैः सह ।  
अश्मनो लवणं चैव  
पशवो ये च मानुषाः  ॥ १०.८६ ॥  

सर्वं च तान्तवं रक्तं  
शाण-क्षौमाविकानि च ।  
अपि चेत् स्युर् अरक्तानि  
फल-मूले तथौषधीः  ॥ १०.८७ ॥  

अपः शस्त्रं विषं मांसं  
सोमं गन्धांश् च सर्वशः ।  
क्षीरं क्षौद्रं दधि घृतं  
तैलं मधु गुडं कुशान्  ॥ १०.८८ ॥  

आरण्यांश् च पशून् सर्वान्  
दंष्ट्रिणश् च वयांसि च ।  
मद्यं नीलिं च लाक्षां च  
सर्वांश् चैक-शफांस् तथा [मेधातिथिपाठः - नीलीं]  ॥ १०.८९ ॥  

कामम् उत्पाद्य कृष्यां तु  
स्वयम् एव कृषीवलः ।  
विक्रीणीत तिलाञ् शूद्रान्  
धर्मार्थम् अचिरस्थितान् [मेधातिथिपाठः - तिलाञ् शुद्धान्]  ॥ १०.९० ॥  

भोजनाभ्यञ्जनाद् दानाद्  
यद् अन्यत् कुरुते तिलैः ।  
कृमिभूतः श्वविष्ठायां  
पितृभिः सह मज्जति  ॥ १०.९१ ॥  

सद्यः पतति मांसेन  
लाक्षया लवणेन च ।  
त्र्यहेण शूद्रो भवति  
ब्राह्मणः क्षीरविक्रयात्  ॥ १०.९२ ॥  

इतरेषां तु पण्यानां  
विक्रयाद् इह कामतः ।  
ब्राह्मणः सप्तरात्रेण  
वैश्यभावं नियच्छति  ॥ १०.९३ ॥  

रसा रसैर् निमातव्या  
न त्व् एव लवणं रसैः ।  
कृतान्नं च कृतान्नेन  
तिला धान्येन तत्समाः  ॥ १०.९४ ॥  



जीवेद् एतेन राजन्यः  
सर्वेणाऽप्य् अनयं गतः ।  
न त्व् एव ज्यायंसीं वृत्तिम्  
अभिमन्येत कर्हि चित्  ॥ १०.९५ ॥  

यो लोभाद् अधमो जात्या  
जीवेद् उत्कृष्ट-कर्मभिः ।  
तं राजा निर्धनं कृत्वा  
क्षिप्रम् एव प्रवासयेत्  ॥ १०.९६ ॥  

वरं स्वधर्मो विगुणो  
न पारक्यः स्वनुष्ठितः [मेधातिथिपाठः - विगुणः परधर्मात्  
स्वधिष्ठितात्] ।  
परधर्मेण जीवन् हि  
सद्यः पतति जातितः  ॥ १०.९७ ॥  



वैश्यो ऽजीवन् स्वधर्मेण  
शूद्रवृत्त्यापि वर्तयेत् ।  
अनाचरन्न् अकार्याणि  
निवर्तेत च शक्तिमान्  ॥ १०.९८ ॥  

अशक्नुवंस् तु शुश्रूषां  
शूद्रः कर्तुं द्विजन्मनाम् ।  
पुत्र-दारात्ययं प्राप्तो  
जीवेत् कारुक-कर्मभिः  ॥ १०.९९ ॥  

यैः कर्मभिः प्रचरितैः  
शुश्रूष्यन्ते द्विजातयः ।  
तानि कारुक-कर्माणि  
शिल्पानि विविधानि च  ॥ १०.१०० ॥  

वैश्यवृत्तिम् अनातिष्ठन्  
ब्राह्मणः स्वे पथि स्थितः ।  
अवृत्तिकर्षितः सीदन्न्  
इमं धर्मं समाचरेत्  ॥ १०.१०१ ॥  

सर्वतः प्रतिगृह्णीयाद्  
ब्राह्मणस् त्व् अनयं गतः ।  
पवित्रं दुष्यतीत्य् एतद्  
धर्मतो नोपपद्यते  ॥ १०.१०२ ॥  

नाऽध्यापनाद् याजनाद् वा  
गर्हिताद् वा प्रतिग्रहात् ।  
दोषो भवति विप्राणां  
ज्वलनाम्बु-समा हि ते  ॥ १०.१०३ ॥  

जीवितात्ययम् आपन्नो  
यो ऽन्नम् अत्ति ततस् ततः ।  
आकाशम् इव पङ्केन  
न स पापेन लिप्यते  ॥ १०.१०४ ॥  

अजीगर्तः सुतं हन्तुम्  
उपासर्पद् बुभुक्षितः ।  
न चालिप्यत पापेन  
क्षुत्प्रतीकारम् आचरन्  ॥ १०.१०५ ॥  

श्वमांसम् इच्छन् आर्तो ऽत्तुं  
धर्माधर्मविचक्षणः ।  
प्राणानां परिरक्षार्थं  
वामदेवो न लिप्तवान्  ॥ १०.१०६ ॥  

भरद्वाजः क्षुधार्तस् तु  
स-पुत्रो विजने वने ।  
बह्वीर् गाः प्रतिजग्राह  
वृधोस् तक्ष्णो महातपाः  ॥ १०.१०७ ॥  

क्षुधार्तश् चाऽत्तुम् अभ्यागाद्  
विश्वामित्रः श्वजाघनीम् ।  
चण्डालहस्ताद् आदाय  
धर्माधर्मविचक्षणः  ॥ १०.१०८ ॥  

प्रतिग्रहाद् याजनाद् वा  
तथैवाऽध्यापनाद् अपि ।  
प्रतिग्रहः प्रत्यवरः  
प्रेत्य विप्रस्य गर्हितः  ॥ १०.१०९ ॥  

याजनाध्यापने नित्यं  
क्रियेते संस्कृतात्मनाम् ।  
प्रतिग्रहस् तु क्रियते  
शूद्राद् अप्य् अन्त्य-जन्मनः  ॥ १०.११० ॥  

जप-होमैर् अपैत्य् एनो  
याजनाध्यापनैः कृतम् ।  
प्रतिग्रहनिमित्तं तु  
त्यागेन तपसैव च  ॥ १०.१११ ॥  

शिलोञ्छम् अप्य् आददीत  
विप्रो ऽजीवन् यतस् ततः ।  
प्रतिग्रहाच् छिलः श्रेयांस्  
ततो ऽप्य् उञ्छः प्रशस्यते  ॥ १०.११२ ॥  

सीदद्भिः कुप्यम् इच्छद्भिर्  
धने वा पृथिवीपतिः [मेधातिथिपाठः - धनं वा] ।  
याच्यः स्यात् स्नातकैर् विप्रैर्  
अदित्संस् त्यागम् अर्हति  ॥ १०.११३ ॥  

अकृतं च कृतात् क्षेत्राद्  
गौर् अजाविकम् एव च ।  
हिरण्यं धान्यम् अन्नं च  
पूर्वं पूर्वम् अदोषवत्  ॥ १०.११४ ॥  

सप्त वित्तागमा धर्म्या  
दायो लाभः क्रयो जयः ।  
प्रयोगः कर्मयोगश् च  
सत्प्रतिग्रह एव च  ॥ १०.११५ ॥  

विद्या शिल्पं भृतिः सेवा  
गोरक्ष्यं विपणिः कृषिः ।  
धृतिर् भैक्षं कुसीदं च  
दश जीवनहेतवः  ॥ १०.११६ ॥  

ब्राह्मणः क्षत्रियो वापि  
वृद्धिं नैव प्रयोजयेत् ।  
कामं तु खलु धर्मार्थं  
दद्यात् पापीयसे ऽल्पिकाम्  ॥ १०.११७ ॥  

चतुर्थम् आददानो ऽपि  
क्षत्रियो भागम् आपदि ।  
प्रजा रक्षन् परं शक्त्या  
किल्बिषात् प्रतिमुच्यते  ॥ १०.११८ ॥  

स्वधर्मो विजयस् तस्य  
नाहवे स्यात् पराङ्-मुखः ।  
शस्त्रेण वैश्यान् रक्षित्वा  
धर्म्यम् आहारयेद् बलिम् [मेधातिथिपाठः - वैश्याद् रक्षित्वा]  ॥ १०.११९ ॥  

धान्ये ऽष्टमं विशां शुल्कं  
विंशं कार्षापणावरम् ।  
कर्मोपकरणाः शूद्राः  
कारवः शिल्पिनस् तथा  ॥ १०.१२० ॥  



शूद्रस् तु वृत्तिम् आकाङ्क्षन्  
क्षत्रम् आराधयेद् यदि [मेधातिथिपाठः - आराधयेद् इति] ।  
धनिनं वाप्य् उपाराध्य  
वैश्यं शूद्रो जिजीविषेत्  ॥ १०.१२१ ॥  

स्वर्गार्थम् उभयार्थं वा  
विप्रान् आराधयेत् तु सः ।  
जातब्राह्मण-शब्दस्य  
सा ह्य् अस्य कृतकृत्यता  ॥ १०.१२२ ॥  

विप्रसेवैव शूद्रस्य  
विशिष्टं कर्म कीर्त्यते ।  
यद् अतो ऽन्यद् +धि कुरुते  
तद् भवत्य् अस्य निष्फलम्  ॥ १०.१२३ ॥  

प्रकल्प्या तस्य तैर् वृत्तिः  
स्वकुटुम्बाद् यथार्हतः ।  
शक्तिं चाऽवेक्ष्य दाक्ष्यं च  
भृत्यानां च परिग्रहम्  ॥ १०.१२४ ॥  

उच्छिष्टम् अन्नं दातव्यं  
जीर्णानि वसनानि च ।  
पुलाकाश् चैव धान्यानां  
जीर्णाश् चैव परिच्छदाः  ॥ १०.१२५ ॥  

न शूद्रे पातकं किं चिन्  
न च संस्कारम् अर्हति ।  
नाऽस्याऽधिकारो धर्मे ऽस्ति  
न धर्मात् प्रतिषेधनम्  ॥ १०.१२६ ॥  

धर्मेप्सवस् तु धर्मज्ञाः  
सतां वृत्तम् अनुष्ठिताः [मेधातिथिपाठः - सतां धर्मम्] ।  
मन्त्रवर्ज्यं न दुष्यन्ति  
प्रशंसां प्राप्नुवन्ति च [मेधातिथिपाठः - मन्त्रवर्जं]  ॥ १०.१२७ ॥  

यथा यथा हि सद्वृत्तम्  
आतिष्ठत्य् अनसूयकः ।  
तथा तथेमं चाऽमुं च  
लोकं प्राप्नोत्य् अनिन्दितः  ॥ १०.१२८ ॥  

शक्तेनाऽपि हि शूद्रेण  
न कार्यो धनसंचयः ।  
शूद्रो हि धनम् आसाद्य  
ब्राह्मणान् एव बाधते  ॥ १०.१२९ ॥  

एते चतुर्णां वर्णानाम्  
आपद्धर्माः प्रकीर्तिताः ।  
यान् सम्यग् अनुतिष्ठन्तो  
व्रजन्ति परमं गतिम्  ॥ १०.१३० ॥  

एष धर्मविधिः कृत्स्नश्  
चातुर्वर्ण्यस्य कीर्तितः ।  
अतः परं प्रवक्ष्यामि  
प्रायश्चित्तविधिं शुभम्  ॥ १०.१३१ ॥  







