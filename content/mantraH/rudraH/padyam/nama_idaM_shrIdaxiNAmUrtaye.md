---
title: नम इदं श्रीदक्षिणामूर्तये
unicode_script: devanagari
---

विश्वं दर्पण-दृश्यमान-नगरी-तुल्यं निजान्तर्गतं  
पश्यन्न् आत्मनि मायया बहिर् इवोद्भूतं यथा निद्रया ।  
यः साक्षात्-कुरुते प्रबोध-समये स्वात्मानम् एवाद्वयं  
तस्मै श्रीगुरु-मूर्तये नम इदं श्रीदक्षिणामूर्तये ॥१॥

बीजस्याऽन्तर् इवाङ्कुरो जगद् इदं प्राङ्-निर्विकल्पं पुनः  
माया-कल्पित-देशकाल-कलना-वैचित्र्य-चित्रीकृतम् ।  
मायावीव विजृम्भयत्य् अपि महा-योगीव यः स्वेच्छया  
तस्मै श्रीगुरुमूर्तये नम इदं श्रीदक्षिणामूर्तये ॥२॥

यस्यैव स्फुरणं सदात्मकम् असत्--कल्पार्थकं भासते  
साक्षात्-तत्त्वमसीति वेद-वचसा यो बोधयत्य् आश्रितान् ।  
यत्साक्षात्-करणाद् भवेन् न पुनरावृत्तिर् भवाम्भो-निधौ  
तस्मै श्रीगुरुमूर्तये नम इदं श्रीदक्षिणामूर्तये ॥३॥

नाना-च्छिद्र-घटोदर-स्थित-महा-दीपप्रभा-भास्वरं  
ज्ञानं यस्य तु चक्षुर्-आदिकरण-द्वारा बहिः स्पन्दते ।  
जानामीति तम् एव भान्तम् अनुभात्य् एतत् समस्तं जगत्  
तस्मै श्रीगुरुमूर्तये नम इदं श्रीदक्षिणामूर्तये ॥४॥

देहं प्राणम् अपीन्द्रियाण्य् अपि चलां बुद्धिं च शून्यं विदुः  
स्त्री-बालान्ध-जडोपमास् त्वहम् इति भ्रान्ता भृशं वादिनः ।  
माया-शक्ति-विलास-कल्पित-महा--व्यामोह-संहारिणे  
तस्मै श्रीगुरुमूर्तये नम इदं श्रीदक्षिणामूर्तये ॥५॥

राहु-ग्रस्त-दिवाकरेन्दु-सदृशो माया-समाच्छादनात्  
सन्-मात्रः करणोप-संहरणतो योऽभूत् सुषुप्तः पुमान् ।  
प्राग् अस्वाप्सम् इति प्रबोध-समये यः प्रत्यभिज्ञायते  
तस्मै श्रीगुरुमूर्तये नम इदं श्रीदक्षिणामूर्तये ॥६॥

बाल्यादिष्वपि जाग्रदादिषु तथा सर्वास्व् अवस्थास्व् अपि  
व्यावृत्तास्व् अनुवर्तमानम् अहम् इत्य् अन्तः स्फुरन्तं सदा ।  
स्वात्मानं प्रकटी-करोति भजतां यो मुद्रया भद्रया  
तस्मै श्रीगुरुमूर्तये नम इदं श्रीदक्षिणामूर्तये ॥७॥

विश्वं पश्यति कार्य-कारणतया स्व-स्वामि-सम्बन्धतः  
शिष्याचार्यतया तथैव पितृपुत्राऽऽद्यात्मना भेदतः ।  
स्वप्ने जाग्रति वा य एष पुरुषो माया-परिभ्रामितः  
तस्मै श्रीगुरुमूर्तये नम इदं श्रीदक्षिणामूर्तये ॥८॥

भूर् अम्भांस्य् अनलोऽनिलोऽम्बरम् अहर्-नाथो हिमांशुः पुमान्  
इत्याभाति चराचरात्मकम् इदं यस्यैव मूर्त्यष्टकम्।  
नान्यत् किञ्चन विद्यते विमृशतां यस्मात्-परस्माद् विभोः  
तस्मै श्रीगुरुमूर्तये नम इदं श्रीदक्षिणामूर्तये ॥९॥

सर्वात्मत्वम् इति स्फुटी-कृतम् इदं यस्माद् अमुष्मिन् स्तवे  
तेनास्य श्रवणात् तदर्थ-मननाद् ध्यानाच् च संकीर्तनात् ।  
सर्वात्मत्व-महाविभूति-सहितं स्याद् ईश्वरत्वं स्वतः  
सिद्ध्येत् तत् पुनर् अष्टधा परिणतं चैश्वर्यम् अव्याहतम् ॥१०॥