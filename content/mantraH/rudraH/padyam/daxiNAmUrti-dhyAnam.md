---
title: दक्षिणामूर्ति-ध्यानम्
unicode_script: devanagari
---

मौनव्याख्या प्रकटित पर--ब्रह्म-तत्त्वं युवानं  
वर्षिष्ठान्ते-वसद्-ऋषिगणैर् आवृतं ब्रह्म-निष्ठैः ।  
आचार्येन्द्रं कर-कलित-चिन्-मुद्रम् आनन्दमूर्तिं  
स्वात्मारामं मुदित-वदनं दक्षिणामूर्तिम् ईडे ॥१॥

वट-विटपि-समीपे भूमि-भागे निषण्णं  
सकल-मुनि-जनानां ज्ञान-दातारम् आरात् ।  
त्रिभुवन-गुरुम् ईशं दक्षिणा-मूर्ति-देवं  
जनन-मरण-दुःख-च्छेद-दक्षं नमामि ॥२॥

चित्रं वट-तरोर् मूले  
वृद्धाः शिष्या गुरुर् युवा ।  
गुरोस् तु मौनं व्याख्यानं  
शिष्यास् तु च्छिन्न-संशयाः ॥३॥

निधये सर्व-विद्यानां  
भिषजे भव-रोगिणाम् ।  
गुरवे सर्व-लोकानां  
दक्षिणा-मूर्तये नमः ॥४॥

ॐ नमः प्रणवार्थाय  
शुद्ध-ज्ञानैक-मूर्तये ।  
निर्मलाय प्रशान्ताय  
दक्षिणा-मूर्तये नमः ॥५॥

चिद्-घनाय महेशाय  
वट-मूल-निवासिने ।  
सच्-चिदानन्द-रूपाय  
दक्षिणा-मूर्तये नमः ॥६॥

ईश्वरो गुरुर् आत्मेति  
मूर्ति-भेद-विभागिने ।  
व्योमवद् व्याप्त-देहाय  
दक्षिणा-मूर्तये नमः ॥७॥

