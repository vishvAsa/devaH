---
title: अच्युताष्टकम्
unicode_script: devanagari
---

अच्युतं केशवं रामनारायणं  
कृष्णदामोदरं वासुदेवं हरिम् ॥  
श्रीधरं माधवं गोपिकावल्लभं  
जानकीनायकं **रामचन्द्रं भजे** ॥ १॥

अच्युतं केशवं सत्यभामा-धवं  
माधवं श्रीधरं राधिकाराधितम् ॥  
इन्दिरामन्दिरं चेतसा सुन्दरं  
देवकीनन्दनं नन्दनं **संदधे** ॥ २॥

विष्णवे जिष्णवे शङ्खिने चक्रिणे  
रुक्मिनीरागिणे जानकीजानये ॥  
वल्लवीवल्लभायाऽऽर्चितायात्मने  
कंसविध्वंसिने **वंशिने ते नमः** ॥ ३॥

कृष्ण गोविन्द **हे राम** नारायण  
श्रीपते वासुदेवाजित श्रीनिधे ॥  
अच्युतानन्त हे माधवाधोक्षज  
द्वारकानायक द्रौपदीरक्षक ॥ ४॥

राक्षसक्षोभितः सीतया शोभितो  
दण्डकारण्यभूपुण्यताकारणः ॥  
लक्ष्मणेनान्वितो वानरैः सेवितोऽ  
गस्त्यसंपूजितो **राघवः पातु माम्** ॥ ५॥  

धेनुकाऽऽरिष्ट+++(ऽशुभ)+++को ऽनिष्टकृद् द्वेषिणां  
केशिहा कंसहृद् वंशिकावादकः ॥  
पूतनाकोपकः सूरजा+++(=यमुना)+++खेलनो  
बालगोपालकः **पातु माम्** सर्वदा ॥ ६॥

विद्युदुद्द्योतवत्प्रस्फुरद्वाससं  
प्रावृडम्भोदवत्प्रोल्लसद्विग्रहम् ॥  
वन्यया मालया शोभितोरःस्थलं  
लोहिताङ्घ्रिद्वयं **वारिजाक्षं भजे** ॥ ७॥

कुञ्चितैः कुन्तलैर् भ्राजमानाननं  
रत्नमौलिं लसत्कुण्डलं गण्डयोः ॥  
हारकेयूरकं कङ्कणप्रोज्ज्वलं  
किङ्किणीमञ्जुलं **श्यामलं तं भजे** ॥ ८॥

अच्युतस्याष्टकं यः पठेदिष्टदं  
प्रेमतः प्रत्यहं पूरुषः सस्पृहम् ।  
वृत्ततः सुन्दरं कर्तृविश्वंभरं  
तस्य **वश्यो हरिर् जायते** सत्वरम् ॥ ९॥
