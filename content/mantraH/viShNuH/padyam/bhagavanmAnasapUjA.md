---
title: भगवन्मानसपूजा

---

<div class="videoEmbed"  src="https://www.youtube.com/watch?v=vECg9vnW0-0" caption="मीरागीतम्"></div>
  
हृद्-अम्भोजे कृष्णः सजल-जलद-श्यामल-तनुः  
सरोजाक्षः स्रग्वी मुकुट-कटकाद्य्+++(=कङ्कणाद्य्)+++-आभरणवान् ।  
शरद्-राका-नाथ--प्रतिम-वदनः श्रीमुरलिकां  
वहन् ध्येयो गोपी-गण-परिवृतः कुङ्कुम-चितः  ॥ १॥  
  
पयोऽम्भोधेर् द्वीपान् मम हृदयम् आयाहि भगवन्  
मणि-व्रात-भ्राजत्-कनक-वर-पीठं भज हरे ।  
सुचिह्नौ ते पादौ यदु-कुलज नेनेज्मि सुजलैः  
गृहाणेदं दूर्वा-फल-जल-वद्-अर्घ्यं मुर-रिपो ॥ २॥  
  
त्वमाचामोपेन्द्र त्रिदश-सरिदम्भोऽतिशिशिरं  
भजस्वेमं पञ्चामृत-रचितम् आप्लावम् अघहन् ।  
द्यु-नद्याः कालिन्द्या अपि कनक-कुम्भ-स्थितम् इदं  
जलं तेन स्नानं कुरु कुरु कुरुष्वाचमनकम् ॥ ३॥  

तडिद्-वर्णे वस्त्रे भज विजय+++(लक्ष्मी)+++-कान्ताधि-हरण  
प्रलम्बारि-भ्रातर् मृदुलम् उपवीतं कुरु गले ।  
ललाटे पाटीरं+++(=चन्दनगन्धं)+++ मृग-मद-युतं धारय हरे  
गृहाणेदं माल्यं शत-दल-तुलस्यादि-रचितम् ॥ ४॥  
  
दशाङ्गं धूपं सद्-वरद चरणाग्रेऽर्पितम् अये  
मुखं दीपेनेन्दु-प्रभव-रजसा देव कलये ।  
इमौ पाणी वाणी-पति-नुत सकर्पूर-रजसा  
विशोध्याग्रे दत्तं सलिलम् इदम् आचाम नृहरे ॥ ५॥  
  
सदा तृप्तान्नं षड्-रसवद्-अखिल-व्यञ्जन-युतं  
सुवर्णाऽमत्रे+++(=पात्रे)+++ गो-घृत-चषक-युक्ते स्थितम् इदम् ।  
यशोदा-सूनो तत् परम-दयया ऽशान सखिभिः  
प्रसादं वाञ्छद्भिः सह तद्-अनु नीरं पिब विभो ॥ ६॥  
  
सचूर्णं ताम्बूलं मुख-रुचिकरं भक्षय हरे  
फलं स्वादु प्रीत्या परिमलवद् आस्वादय चिरम् ।  
सपर्या-पर्याप्त्यै कनक-मणिजातं स्थितम् इदं  
प्रदीपैर् आरात्रिं जलधि-तनयाऽऽश्लिष्ट रचये ॥ ७॥  
  
विजातीयैः पुष्पैर् अभि-सुरभिभिर् बिल्व-तुलसी-  
युतैश् चेमं पुष्पाञ्जलिम् अजित ते मूर्ध्नि निदधे ।  
तव प्रादक्षिण्य-क्रमणम् अघ-विध्वंसि रचितं  
चतुर् वारं विष्णो जनि-पथ-गतेश् चान्त-विदुषा ॥ ८॥  
  
नमस्कारो ऽष्टाङ्गः सकल-दुरित-ध्वंसन-पटुः  
कृतं नृत्यं गीतं स्तुतिर् अपि रमाकान्त त इयम् ।  
तव प्रीत्यै भूयाद् अहम् अपि च दासस् तव विभो  
कृतं छिद्रं पूर्णं कुरु कुरु नमस् ते ऽस्तु भगवन् ॥ ९॥  
  
सदा सेव्यः कृष्णः सजल-घन-नीलः कर-तले  
दधानो दध्यन्नं तदनु नवनीतं मुरलिकाम् ।  
कदाचित् कान्तानां कुच-कलश-पत्रालि-रचना-  
समासक्तस् स्निग्धैः सह शिशुविहारं विरचयन् ॥ १०॥  
  
मणि-कर्णीच्छया जातम्  
इदं मानसपूजनम् ।  
यः कुर्वीतोषसि प्राज्ञस्  
तस्य कृष्णः प्रसीदति ॥ ११॥  
  
इति श्री शङ्कराचार्यविरचितं भगवन्मानसपूजनम् ॥  
  
