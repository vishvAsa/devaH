---
title: भज गोविन्दम्
unicode_script: devanagari
practice_weight: 0
---

भज गोविन्दं भज गोविन्दं  
गोविन्दं भज मूढमते ।  
सम्प्राप्ते सन्निहिते काले  
नहि नहि रक्षति डुकृङ्करणे ॥ १॥ 

मूढ जहीहि धनागमतृष्णां  
कुरु सद्बुद्धिं मनसि वितृष्णाम् ।  
यल्लभसे निजकर्मोपात्तं  
वित्तं तेन विनोदय चित्तम् ॥ २॥ 

नारीस्तनभरनाभीदेशं  
दृष्ट्वा मा गा मोहावेशम् ।  
एतन् मांसवसादिविकारं  
मनसि विचिन्तय वारं वारम् ॥ ३॥ 

नलिनीदलगतजलम् अतितरलं  
तद्वज्जीवितमतिशयचपलम् ।  
विद्धि व्याध्यभिमानग्रस्तं  
लोकं शोकहतं च समस्तम् ॥ ४॥ 

यावद्वित्तोपार्जनसक्तस्
तावन्निजपरिवारो रक्तः ।  
पश्चाज्जीवति जर्जरदेहे  
वार्तां कोऽपि न पृच्छति गेहे ॥ ५॥ 

यावत् पवनो निवसति देहे  
तावत्पृच्छति कुशलं गेहे ।  
गतवति वायौ देहापाये  
भार्या बिभ्यति तस्मिन्काये ॥ ६॥ 

बालस् तावत्क्रीडासक्तस्  
तरुणस्तावत्तरुणीसक्तः ।  
वृद्धस् तावच् चिन्तासक्तः  
परमे ब्रह्मणि कोऽपि न सक्तः ॥ ७॥

का ते कान्ता कस्ते पुत्रः  
संसारोऽयमतीव विचित्रः ।  
कस्य त्वं कः कुत आयातस्
तत्त्वं चिन्तय तदिह भ्रातः ॥ ८॥ 

सत्सङ्गत्वे निस्सङ्गत्वं  
निस्सङ्गत्वे निर्मोहत्वम् ।  
निर्मोहत्वे निश्चलतत्त्वं  
निश्चलतत्त्वे जीवन्मुक्तिः ॥ ९॥ 

वयसि गते कः कामविकारः  
शुष्के नीरे कः कासारः ।  
क्षीणे वित्ते कः परिवारः  
ज्ञाते तत्त्वे कः संसारः ॥ १०॥ 

मा कुरु धनजनयौवनगर्वं  
हरति निमेषात्कालः सर्वम् ।  
मायामयमिदमखिलं हित्वा  
ब्रह्मपदं त्वं प्रविश विदित्वा ॥ ११॥ 

दिनयामिन्यौ सायं प्रातः
शिशिरवसन्तौ पुनरायातः ।
कालः क्रीडति गच्छत्यायुस्  
तदपि न मुञ्चत्याशावायुः ॥ १२॥ 

का ते कान्ताधनगतचिन्ता  
वातुल किं तव नास्ति नियन्ता ।  
त्रिजगति सज्जनसङ्गतिर् एका  
भवति भवार्णवतरणे नौका ॥ १३॥ 

द्वादशमञ्जरिकाभिरशेषः  
कथितो वैयाकरणस्यैषः ।  
उपदेशोऽभूद्विद्यानिपुणैः  
श्रीमच्छङ्करभगवच्छरणैः ॥ १३अ ॥ 

## शिष्यानुषङ्गः
जटिलो मुण्डी लुञ्छितकेशः  
काषायाम्बरबहुकृतवेषः ।  
पश्यन्नपि च न पश्यति मूढो  
ह्युदरनिमित्तं बहुकृतवेषः ॥ १४॥ 

अङ्गं गलितं पलितं मुण्डं  
दशनविहीनं जातं तुण्डम् ।  
वृद्धो याति गृहीत्वा दण्डं  
तदपि न मुञ्चत्याशापिण्डम् ॥ १५॥ 

अग्रे वह्निः पृष्ठे भानुः  
रात्रौ चुबुकसमर्पितजानुः ।  
करतलभिक्षस् तरुतलवासस्  
तदपि न मुञ्चत्याशापाशः ॥ १६॥ 

कुरुते गङ्गासागरगमनं  
व्रतपरिपालनमथवा दानम् ।  
ज्ञानविहीनः सर्वमतेन  
मुक्तिं न भजति जन्मशतेन ॥ १७॥

सुरमन्दिर-तरुमूलनिवासः  
शय्या भूतलमजिनं वासः ।  
सर्वपरिग्रहभोगत्यागः  
कस्य सुखं न करोति विरागः ॥ १८॥

योगरतो वा भोगरतो वा  
सङ्गरतो वा सङ्गविहीनः ।  
यस्य ब्रह्मणि रमते चित्तं  
नन्दति नन्दति नन्दत्येव ॥ १९॥ 

भगवद्गीता किञ्चिदधीता  
गङ्गाजललवकणिका पीता ।  
सकृदपि येन मुरारिसमर्चा  
क्रियते तस्य यमेन न चर्चा ॥ २०॥ 

पुनरपि जननं पुनरपि मरणं  
पुनरपि जननीजठरे शयनम् ।  
इह संसारे बहुदुस्तारे  
कृपयाऽपारे पाहि मुरारे ॥ २१॥ 

रथ्या-चर्पट+++(=चीर्णपट)+++-विरचित-कन्थः  
पुण्यापुण्यविवर्जितपन्थः ।  
योगी योगनियोजितचित्तो  
रमते बालोन्मत्तवदेव ॥ २२॥ 

कस्त्वं कोऽहं कुत आयातः  
का मे जननी को मे तातः ।  
इति परिभावय सर्वमसारम्  
विश्वं त्यक्त्वा स्वप्नविचारम् ॥ २३॥ 

त्वयि मयि चान्यत्रैको विष्णुर्
व्यर्थं कुप्यसि मय्यसहिष्णुः ।  
भव समचित्तः सर्वत्र त्वं  
वाञ्छस्यचिराद्यदि विष्णुत्वम् ॥ २४॥ 

शत्रौ मित्रे पुत्रे बन्धौ  
मा कुरु यत्नं विग्रहसन्धौ ।  
सर्वस्मिन्नपि पश्यात्मानं  
सर्वत्रोत्सृज भेदाज्ञानम् ॥ २५॥ 

कामं क्रोधं लोभं मोहं  
त्यक्त्वाऽऽत्मानं भावय कोऽहम् ।  
आत्मज्ञानविहीना मूढास्,  
ते पच्यन्ते नरकनिगूढाः ॥ २६॥

गेयं गीतानामसहस्रं  
ध्येयं श्रीपतिरूपमजस्रम् ।  
नेयं सज्जनसङ्गे चित्तं  
देयं दीनजनाय च वित्तम् ॥ २७॥ 

सुखतः क्रियते रामाभोगः  
पश्चाद्+धन्त शरीरे रोगः ।  
यद्यपि लोके मरणं शरणं  
तदपि न मुञ्चति पापाचरणम् ॥ २८॥ 

अर्थमनर्थं भावय नित्यं  
नास्ति ततः सुखलेशः सत्यम् ।  
पुत्रादपि धनभाजां भीतिः  
सर्वत्रैषा विहिता रीतिः ॥ २९॥ 

प्राणायामं प्रत्याहारं  
नित्यानित्य-विवेकविचारम् ।  
जाप्यसमेत-समाधिविधानं  
कुर्ववधानं महदवधानम् ॥ ३०॥ 

गुरुचरणाम्बुजनिर्भरभक्तः  
संसाराद् अचिराद् भव मुक्तः ।  
सेन्द्रियमानसनियमादेवं  
द्रक्ष्यसि निजहृदयस्थं देवम् ॥ ३१॥ 

मूढः कश्चन वैयाकरणो  
डुःकृङ्करणाध्ययनधुरीणः ।  
श्रीमच्छङ्करभगवच्छिष्यैर्
बोधित आसीच् +छोधितकरणः ॥ ३२॥ 

भज गोविन्दं भज गोविन्दं  
गोविन्दं भज मूढमते ।  
नामस्मरणादन्यमुपायं  
नहि पश्यामो भवाब्धितरणे ॥ ३३॥