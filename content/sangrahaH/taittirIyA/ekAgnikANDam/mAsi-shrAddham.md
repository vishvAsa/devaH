---
title: मासिश्राद्धम्
unicode_script: devanagari
---


## होममन्त्राः
### अन्नाहुतिः
#### पित्रे
यन् मे॑ मा॒ता प्रलु॑लोभ॒ चर॒त्य् अन॑नुव्रता,  
तन् मे॒ रेतः॑ पि॒ता वृ॑ङ्क्ताम्+++(=आच्छिद्य स्वीकरोतु)+++।  
आ॒भुर्+++(←आभवतीति)+++ अ॒न्यो +++(बलेर् दूरम्)+++ ऽव॑पद्यताम्।+++(र५)+++  
अ॒मुष्मै॒+++(←नामनिर्देशः)+++ स्वाहा॑॑।

यास् तिष्ठ॑न्ति॒, या धाव॑न्ति॒,  
या आ॑॑र्द्रो॒घ्नीः+++(=कूलादिघ्नीः)+++ परि॑त॒स्थुषीः॑॑ ।  
अ॒द्भिर् विश्व॑स्य भ॒र्त्रीभि॑र्  
अ॒न्तर् अ॒न्यं पि॒तुर् द॑धे॒, +++(र५)+++  
ऽमुष्मै॒+++(←नामनिर्देशः)+++ स्वाहा॑॑ ।

#### पितामहाय
यन् मे॑ पिताम॒ही प्रलु॑लोभ॒ चर॒त्य् अन॑नुव्रता,  
तन् मे॒ रेतः॑ पिताम॒हो वृ॑ङ्क्ताम्+++(=आच्छिद्य स्वीकरोतु)+++।  
आ॒भुर्+++(←आभवतीति)+++ अ॒न्यो +++(बलेर् दूरम्)+++ ऽव॑पद्यताम्।  
अ॒मुष्मै॒+++(←नामनिर्देशः)+++ स्वाहा॑॑।


अ॒न्तर् द॑धे॒ पर्व॑तैर्  
अ॒न्तर् मह्या॑ पृथि॒व्या ।  
आ॒भिर् दि॒ग्भिर् अ॑न॒न्ताभि॑र्  
अ॒न्तर् अ॒न्यं पि॑ताम॒हाद् द॑धे॒  
ऽमुष्मै॒ स्वाहा॑॑ ।

#### प्रपितामहाय
यन् मे॑ प्रपिताम॒ही प्रलु॑लोभ॒ चर॒त्य् अन॑नुव्रता,  
तन् मे॒ रेतः॑ प्रपिताम॒हो वृ॑ङ्क्ताम्+++(=आच्छिद्य स्वीकरोतु)+++।  
आ॒भुर्+++(←आभवतीति)+++ अ॒न्यो +++(बलेर् दूरम्)+++ ऽव॑पद्यताम्।  
अ॒मुष्मै॒+++(←नामनिर्देशः)+++ स्वाहा॑॑।

अ॒न्तर्द॑ध ऋ॒तुभि॑र्  
अहोरा॒त्रैश् च॑ +++(काल)+++स॒न्धिभिः॑ ।  
अ॒र्ध॒मा॒सैश् च॒ मासै॑॑श् च+  
अ॒न्तर् अ॒न्यं प्र॑पिताम॒हाद् द॑धे॒  
अ॒मुष्मै॒+++(←नामनिर्देशः)+++ स्वाहा॑॑।

#### अन्येभ्यः
ये चे॒ह पि॒तरो॒ ये च॒ नेह॒  
याँश् च॑ वि॒द्म याँ उ॑ च॒ न प्र॑ वि॒द्म ।  
अग्ने॒ तान् वेत्थ॒ यदि॒  
ते जा॑तवेद॒स् तया॑॑ प्र॒त्तँ+++(→प्रत्तया = प्रदत्तया)+++ स्व॒धया॑ मदन्तु॒  
स्वाहा॑॑ ।

### आज्याहुतयः
- स्वाहा॑ पि॒त्रे
- पि॒त्रे स्वाहा॒
- स्वाहा॑ पि॒त्रे
- पि॒त्रे स्वाहा॑॑ ।
- स्व॒धा स्वाहा॒

- अग्नये॑ कव्य॒वाह॑नाय स्व॒धा स्वाहा॑॑ ।

### अभिमर्शः कर्त्रा
ए॒ष ते॑ तत॒ +++(स्वधासमुद्रः)+++ मधु॑माꣳ ऊ॒र्मिस् सर॑स्वा॒न्।  
यावा॑न् अ॒ग्निश् च॑ पृथि॒वी च॒ ताव॑त्य् अस्य मा॒त्रा।  
ताव॑तीन् त ए॒तां मात्रा॑न् ददामि।  
यथा॒ ऽग्निर् अक्षि॒तो ऽनु॑पदस्त+++(=उपक्षयरहितः)+++, ए॒वं मह्यं॑+++(→मम)+++ पि॒त्रे ऽक्षि॒तो ऽनु॑पदस्तः स्व॒धा भ॑व॒ 
तां त्व२ꣳ स्व॒धां तैस् स॒होप॑जीव॒, +र्चस् ते॑ महिमा। 

ए॒ष ते॑॑ प्रपितामह॒ +++(स्वधासमुद्रः)+++ मधु॑माꣳ ऊ॒र्मिस् सर॑स्वा॒न्।  
यावा॑न् वा॒युश् चा॒न्तरि॑क्षञ् च॒ ताव॑त्य् अस्य मा॒त्रा।  
ताव॑तीन् त ए॒तां मात्रा॑न् ददामि।  
यथा॑ वा॒युर् अक्षि॒तो ऽनु॑पदस्त+++(=उपक्षयरहितः)+++, ए॒वं मह्यं॑+++(→मम)+++ पिताम॒हायाक्षि॒तोऽनु॑पदस्तः स्व॒धा भ॑व।  
तां त्व२ꣳ स्व॒धां तैस् स॒होप॑जीव॒, सामा॑नि ते महिमा। 

ए॒ष ते॑॑ प्रपितामह॒ +++(स्वधासमुद्रः)+++ मधु॑माꣳ ऊ॒र्मिस् सर॑स्वा॒न्।  
यावा॑न् आदि॒त्यश्च॒ द्यौश्च॒ ताव॑त्यस्य मा॒त्रा।  
ताव॑तीन् त ए॒तां मात्रा॑न् ददामि।  
यथा॑ ऽऽदि॒त्यो ऽक्षि॒तो ऽनु॑पदस्त+++(=उपक्षयरहितः)+++, ए॒वं मह्यं॑ प्रपिताम॒हायाऽक्षि॒तोऽनु॑पदस्तः स्व॒धा भ॑व।  
तां त्व२ꣳ स्व॒धां तैस् स॒होप॑जीव॒, यजूꣳ॑षि ते महि॒मा ।। (19)

## भोक्तृ-स्पर्शनम्

+++(हे अन्न -)+++ पृ॒थि॒वी ते॒ पात्रं॒,   
द्यौर् अ॑पि॒धानम्।   
ब्रह्म॑णस् त्वा॒ मुखे॑ जुहोमि।  
ब्राह्म॒णाना॑॑न् त्वा प्राणापा॒नयो॑॑र् जुहोमि।  

+++(भुञ्जानानामपि तृप्तिरस्त्वित्याह -)+++ अक्षि॑तम् असि॒।  
मैषां॑॑ क्षेष्ठा+++(←क्षी क्षये)+++ अ॒मुत्रा॒+++(→परलोके)+++ऽमुष्मि॑ल्ँ लो॒के +++(च ब्राह्मणानाम्)+++ ।

## पिण्डदानम्
+++(दर्भेष्व् अपो ददाति)+++  
मा॒र्जय॑न्तां॒ मम॑ पि॒तरो॑, मा॒र्जय॑न्तां॒ मम॑ पिताम॒हा मा॒र्जय॑न्तां॒ मम॑ प्रपिताम॒हाः ।  
मा॒र्जय॑न्तां॒ मम॑ मा॒तरो॑, मा॒र्जय॑न्तां॒ मम॑ पिताम॒ह्यो॑, मा॒र्जय॑न्तां॒ मम॑ प्रपिताम॒ह्यः॑ ।  

### उत्तरैर्दक्षिणापवर्गान् पिण्डान्दत्वा
ए॒तत्ते॑ तताऽसौ॒+++(←नामनिर्देशः)+++, ये च॒ त्वाम् अनु॑ +++(जीवन्ति)+++।  
ए॒तत्ते॑ पितामहाऽसौ॒+++(←नामनिर्देशः)+++, ये च॒ त्वाम् अनु॑ +++(जीवन्ति)+++।  
ए॒तत्ते॑ प्रपितामहाऽसौ॒+++(←नामनिर्देशः)+++, ये च॒ त्वाम् अनु॑ +++(जीवन्ति)+++।  
ए॒तत्ते॑ मातर् असौ॒+++(←नामनिर्देशः)+++, याश् च॒ त्वाम् अनु॑ +++(जीवन्ति)+++।  
ए॒तत्ते॑ पितामह्य् असौ॒+++(←नामनिर्देशः)+++, याश् च॒ त्वाम् अनु॑ +++(जीवन्ति)+++।  
ए॒तत्ते॑ प्रपितामह्य् असौ॒+++(←नामनिर्देशः)+++, याश् च॒ त्वाम् अनु॑ +++(जीवन्ति)+++।

### उत्तरैरुपस्थानम्
ये च॒ वो +++(पितरः)+++ ऽत्र॒, ये चा॒स्मास्व् आशꣳ॑सन्ते॒+++(→प्रार्थयन्ते स्वधाम्)+++  
याश् च॒ वो ऽत्र॒ याश् चा॒स्मास्व् आशꣳ॑सन्ते॒,  
ते च॑ +++(स्वधां)+++ वहन्तां॒,  
ताश्च॑ +++(स्वधां)+++ वहन्ताम्।  
तृप्य॑न्तु भवन्तः॒,  
तृप्य॑न्तु भवत्यः॒।  
तृप्य॑त॒ तृप्य॑त॒ तृप्य॑त ।

### उभयान् पिण्डान् परिषिञ्चति
पु॒त्रान् पौत्रा॑न् अ॒भि त॒र्पय॑न्ती॒र् आपो॒ मधु॑मतीर् इ॒माः  
स्व॒धां +++(मातृसहित)+++पि॒तृभ्यो॑ अ॒मृतं॒ दुहा॑ना॒ आपो॑ दे॒वीर् उ॒भयाꣳ॑स् तर्पयन्तु ।  
तृप्य॑त॒ तृप्य॑त॒ तृप्य॑त ।  

## शेष-प्राशनम्
प्रा॒णे निवि॑ष्टो॒ ऽमृतं॑+++(→अमरणहेतुमन्नं)+++ जुहोमि॒, ब्रह्म॑णि म आ॒त्माऽमृ॑त॒त्वाय॑ ।  

