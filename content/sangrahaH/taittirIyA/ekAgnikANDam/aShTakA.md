---
title: अष्टका
unicode_script: devanagari
---

## सप्तम्यां रात्राव् अपूप-होमः  
यां जनाः॑ प्रति॒-नन्द॑न्ति॒  
रात्रिं॑ धे॒नुम् इ॑वाय॒तीम् ।  
सं॒व॒त्स॒रस्य॒ या पत्नी॒ +++(एकाष्टका)+++  
सा नो॑ अस्तु सुमङ्ग॒ली  
स्वाहा॑ ।  

## श्वोभूते वपाहोममन्त्रः
वह॑ व॒पां जा॑तवेदः पि॒तृभ्यो॒  
यत्रै॒नान् वे॑त्थ॒ निहि॑तान् परा॒के+++(=दूरे)+++ ।  
मेद॑सः॒ कूल्या॒+++(=नद्या)+++ उप॒ तान् क्ष॑रन्तु  
स॒त्या ए॑षाम् आ॒शिष॑स् सन्तु॒ कामै॒स्  
स्वाहा॑ ।  

## मांसौदनमुत्तराभिः
यां जनाः॑ प्रति॒-नन्द॑न्ति॒  
रात्रिं॑ धे॒नुम् इ॑वाय॒तीम् ।  
सं॒व॒त्स॒रस्य॒ या पत्नी॒ +++(एकाष्टका)+++  
सा नो॑ अस्तु सुमङ्ग॒ली॥  

इ॒यम् +++(उषाः)+++ ए॒व सा या प्र॑थ॒मा व्यौच्छ॑द्+++(←उछीँ विवासे)+++  
अ॒न्तर् अ॒स्याञ् +++(पृथिव्यां)+++ च॑रति॒ +++(आदित्यम्)+++ प्रवि॑ष्टा ।  
व॒धूर् ज॑जान नव॒-गज्+++(गा)+++ जनि॑त्री॒  
त्रय॑+++(←अग्निरे् एकः अश्विनौ द्वौ वपादेवाः)+++ एनाम् महि॒मान॑स् सचन्ते+++(=भजन्ते)+++ ॥ 


+++(मध्यमस्थाना द्युस्थाना चेति द्वे उषसौ)+++  
छन्द॑स्वती उ॒षसा॒+++(सौ)+++ पेपि॑शाने+++(=दीप्यमाने)+++  
समा॒नय्ँ योनि॒म् +++(आदित्यं)+++ अनु॑ स॒ञ्चर॑न्ती ।  
सूर्य॑पत्नी॒ वि च॑रतᳶ प्र-जान॒ती  
के॒तुङ् कृ॑ण्वा॒ने अ॒जरे॒ भूरि॑रेतसा+++(सौ)+++ ॥ 

ऋ॒तस्य॒ पन्था॒म् अनु॑ +++(कार्यभेदात्)+++ ति॒स्र आगु॒स्  
त्रयो॑ घ॒र्मासो॒ अनु॒ ज्योति॒षा ऽगुः॑ ।  
प्र॒जाम् एका॒ रक्ष॒त्य्, ऊर्ज॒म् एका॑  
व्र॒तम् एका॑ रक्षति देवयू॒+++(=याजका)+++नाम् ॥ 

ए॒का॒ष्ट॒कां प॑श्यत॒ दोह॑माना॒म्  
अन्नं॑ मा॒ꣳ॒सव॑द् घृ॒तव॑त् स्व॒धाव॑त् ।  
तद् ब्रा॑ह्म॒णैर् अ॑तिपू॒तम् अ॑न॒न्तम् अ॑क्ष॒य्यम्  
अ॒मुष्मि॑ल्ँ लो॒के स्फीतिं॑ गच्छतु मे पि॒तृभ्यः॒  
स्वाहा॑ ।  

औ॒लू॒ख॒ला+++(=उलूखलाः)+++ ग्रावा॑णो॒ घोष॑म् अक्रत  
ह॒विः कृ॒ण्वन्तः॑ परिवत्स॒रीण॑म् ।  
ए॒का॒ष्ट॒के सु॑प्र॒जा वी॒रव॑न्तो  
व॒यꣵ स्या॑म॒ पत॑यो रयी॒णाम्॥

ए॒का॒ष्ट॒का तप॑सा॒ तप्य॑माना  
संवत्स॒रस्य॒ पत्नी॑ दुदुहे॒ प्रपी॑ना ।+++(४)+++  
तं दोह॒म् उप॑जीवाथ+++(=उपजीवत)+++ पि॒तर॑स्  
स॒हस्र॑-धारम् अ॒मुष्मि॑ल्ँ लो॒के  
स्वाहा॑ ।। (20)

## पिष्टान्नम् उत्तरया जुहोति

+++(एकाष्टके!)+++ उ॒क्थ्य॑श् चास्य् अतिरा॒त्रश् च॑  
साद्य॒स्क्रीश्+++(=सद्यस्क्र-क्रतुः)+++ छन्द॑सा स॒ह ।  
अ॒पू॒प॒-घृ॒ताहु॑ते॒ नम॑स् ते  
अस्तु माꣳस-पि॒प्पले॒+++(=फले)+++  
+++(तयोरन्यः पिप्पलं स्वाद्वत्ति इति दर्शनात्)+++  
स्वाहा॑ ।  

## आज्याहुतीरुत्तराः
भूः- पृ॑थि॒व्य्+++(व्या)+++ अ॑ग्निना॑+ऋ॒चा ऽमुं मयि॒ कामं॒ नियु॑नज्मि॒ स्वाहा॑ ।  
भुवो॑- वा॒युना॒ ऽन्तरि॑क्षेण॒ साम्ना॒ ऽमुं मयि॒ कामं॒ नियु॑नज्मि॒ स्वाहा॑ ।  
स्व॑र्- दिवा॑ ऽऽदि॒त्येन॒ यजु॑षा॒ ऽमुं मयि॒ कामं॒ नियु॑नज्मि॒ स्वाहा॑ ।+++(५)+++  
ज॒नद्+++(=व्याहृतिविशेषो यस् सामस्वपि श्रूयते। नारायणानुवाके तु जनः इति विसर्जनीयान्तं पठ्यते ॥)+++-  
अ॒द्भिर् अथ॑र्वाङ्गि॒रोभि॑र् अ॒मुं मयि॒ कामं॒ नियु॑नज्मि॒ स्वाहा॑ ।  

रो॒च॒नाय॑ +अ॒जि॒राय+++(←अज गतिक्षेपणयोः)+++ +अ॒ग्नये॑ दे॒व-जा॑तवे॒+++(=ज्ञात्रे)+++ स्वाहा॑ ।  
के॒तवे॒+++(=ज्ञात्रे)+++ मन॑वे॒ ब्रह्म॑णे दे॒व-जा॑तवे॒+++(=ज्ञात्रे)+++ स्वाहा॑ ।  
स्व॒धा स्वाहा॑ ।  
अ॒ग्नये॑ कव्य॒वाह॑नाय स्व॒धा स्वाहा॑ ।  
