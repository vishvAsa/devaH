---
title: प्रपाठकः 5
unicode_script: devanagari
---
## तैत्तिरीय संहितायां द्वितीय काण्डे पञ्चमप्रपाठकः ॥
## *इष्टिविधानम्*
## अनुवाकः १  विश्वरूपवधाख्यायिका रजस्वलाव्रतानि च ।  

प्रजापतिः ऋषिः ।

### संयुक्तमन्त्रः  
वि॒श्वरू॑पो॒ वै त्वा॒ष्ट्रᳶ पु॒रोहि॑तो दे॒वाना॑मासीथ्स्व॒स्रीयोऽसु॑राणा॒न्तस्य॒ त्रीणि॑ शी॒र्षाण्या॑सन्थ्सोम॒पानꣳ॑ सुरा॒पान॑म॒न्नाद॑न॒ꣳ॒ स प्र॒त्यख्ष॑न्दे॒वेभ्यो॑ भा॒गम॑वदत्प॒रोख्ष॒मसु॑रेभ्य॒स्सर्व॑स्मै॒ वै प्र॒त्यख्ष॑म्भा॒गव्ँव॑दन्ति॒ यस्मा॑ ए॒व प॒रोख्ष॒व्ँवद॑न्ति॒ तस्य॑ भा॒ग उ॑दि॒तस्तस्मा॒दिन्द्रो॑ऽबिभेदी॒दृङ्वै रा॒ष्ट्रव्ँवि प॒र्याव॑र्तय॒तीति

### मन्त्रः
वि॒श्वरू॑पो॒ वै त्वा॒ष्ट्रᳶ पु॒रोहि॑तो दे॒वाना॑मासीत् ।  

#### टीका
1अथ दर्शपूर्णमासब्राह्मणं प्राजापत्यं काण्डं विश्वरूप इत्यादयः षडनुवाकाः । तत्राग्नीषोमीयमेकादशकपालं पूर्णमासे विधास्यन् तदर्थमर्थवादं प्रस्तौति - विश्वरूपो नाम त्वष्टुः पुत्रः देवानां पुरोहितः आसीत् । 'पुरोऽव्ययम्' इति गतित्वात् 'गतिरनन्तरः' इति गतेः प्रकृतिस्वरत्वम् ।
### मन्त्रः
स्व॒स्रीयोऽसु॑राणाम् +++(आसीत्)+++।  
#### टीका
असुराणां स्वस्रीयः स्वसुः पुत्रः । 'स्वसुश्छः' इति छः, ईयादेशश्च ।
### मन्त्रः
तस्य॒ त्रीणि॑ शी॒र्षाण्या॑सन् ।  
#### टीका
तस्य सोमपानादीनि त्रीणि शीर्षाण्यासन् 'शीर्षन् छन्दसि' इति शीर्षादेशः ।
### मन्त्रः
सोम॒पानꣳ॑ सुरा॒पान॑म॒न्नाद॑नम् ।   
#### टीका

सोमः प्रीयते अनेन इति करणे ल्युट् । एवं सर्वत्र ।   
### मन्त्रः
स प्र॒त्यख्ष॑न्दे॒वेभ्यो॑ भा॒गम॑वदत् ।
#### टीका
स देवेभ्यः प्रत्यक्षं भागमवदत् यूयमेव भागार्हा इति देवानां सन्निधौ देवानवदत् । प्रत्यक्षपरोक्षशब्दौ व्याख्यातौ ।
### मन्त्रः
प॒रोख्ष॒मसु॑रेभ्यः +++(भागमवदत्)+++ ।
#### टीका
असुरेभ्यस्तु परोक्षं भागमवदत् स्वस्रीयत्वात्तेषामसन्निधावेवासुरा भागार्हा इत्यवदत् ।
### मन्त्रः
सर्व॑स्मै॒ वै प्र॒त्यख्ष॑म्भा॒गव्ँव॑दन्ति ।
#### टीका

अथैवं कुर्वतोऽस्य दुष्टाभिप्रायत्वमस्तीत्याह - सर्वस्मा इति । यस्मै भागं दास्यन् भवति तस्मै सर्वस्मा अप्रत्यक्षं भागं वदति लौकिकः । त्वमेव सर्वमर्हसि, इति सन्निधावपहृदया एव वदन्ति ।
### मन्त्रः
यस्मा॑ ए॒व प॒रोख्ष॒व्ँवद॑न्ति ।  
तस्य॑ भा॒ग उ॑दि॒तः ।  
#### टीका
तस्माद्यस्मा एव परोक्षं वदन्ति असन्निधौ स्वयमेव भागभाक्त्वेन बहुमन्यते तस्य भागः उदितः उक्तः उद्भूतः सुनिश्चितः इति यावत्, अन्योऽनुक्तप्रायः । यद्वा - हस्तस्थप्रायः । 'कर्षात्वतो घञोन्त उदात्तः' इति भागशब्दः अन्तोदात्तः ।
### मन्त्रः
तस्मा॒दिन्द्रो॑ऽबिभेत् ।  
ई॒दृङ्वै रा॒ष्ट्रव्ँवि प॒र्याव॑र्तय॒तीति॑ ।
#### टीका
तस्मात् तथा कुर्वतो विश्वरूपादिन्द्रोऽबिभेत् ईदृक् ईदृशमाचरन् राष्ट्रमपि अस्माकमपि विपर्यावर्तयति अस्मत्तोऽपहृत्य असुरेभ्यो दास्यतीति ॥

### संयुक्तमन्त्रः  
तस्य॒ वज्र॑मा॒दाय॑ शी॒र्षाण्य॑च्छिन॒द्यथ्सो॑म॒पान᳚म् [1]  आसी॒थ्स क॒पिञ्ज॑लोऽभव॒द्यथ्सु॑रा॒पान॒ꣳ॒ स क॑ल॒विङ्को॒ यद॒न्नाद॑न॒ꣳ॒ स ति॑त्ति॒रिस्तस्या᳚ञ्ज॒लिना᳚ ब्रह्मह॒त्यामुपा॑गृह्णा॒त्ताꣳ स॑व्ँवथ्स॒रम॑बिभ॒स्तम्भू॒तान्य॒भ्य॑क्रोश॒न्ब्रह्म॑ह॒न्निति॒ स पृ॑थि॒वीमुपा॑सीदद॒स्यै ब्र॑ह्मह॒त्यायै॒ तृती॑य॒म्प्रति॑ गृहा॒णेति॒ साब्र॑वी॒द्वर॑व्ँवृणै खा॒तात्प॑राभवि॒ष्यन्ती॑ मन्ये॒ ततो॒ मा परा॑ भूव॒मिति॑ पु॒रा ते᳚ [2]  स॒व्ँव॒थ्स॒रादपि॑ रोहा॒दित्य॑ब्रवी॒त्तस्मा᳚त्पु॒रा स॑व्ँवथ्स॒रात्पृ॑थि॒व्यै खा॒तमपि॑ रोहति॒ वारे॑वृत॒ꣵ॒ ह्य॑स्यै॒ तृती॑यम्ब्रह्मह॒त्यायै॒ प्रत्य॑गृह्णात्
### मन्त्रः
तस्य॒ वज्र॑मा॒दाय॑ शी॒र्षाण्य॑च्छिनत् ।  

#### टीका
2तस्येत्यादि ॥ गतम् ।

### मन्त्रः
यथ्सो॑म॒पान᳚मासी᳚त्।  
स क॒पिञ्ज॑लोऽभवत् ।  
#### टीका
कपिञ्जलः अपाश्वाति(?) ।
### मन्त्रः
यथ्सु॑रा॒पान॒ꣳ॒ स क॑ल॒विङ्कः॑ ।  
#### टीका
कलविङ्कश्चटकविशेषः ।
### मन्त्रः
यद॒न्नाद॑न॒ꣳ॒ स ति॑त्ति॒रिः ।  
#### टीका
तित्तिरिः तिरश्चिदीनि [तित्तिरिति] कटुकरावीति ।
### मन्त्रः
तस्या᳚ञ्ज॒लिना᳚ ब्रह्मह॒त्यामुपा॑गृह्णात् ।  
#### टीका
अञ्जलिनेति । बुद्धिपूर्वकृतत्वख्यापनार्थं अञ्जलिग्रहणम् । तस्येति संबन्धसामान्ये षष्ठी तत्सबन्धेन आत्मनः ब्रह्महत्येति । तस्य वधेनेति वा सामर्थ्याल्लभ्यते । 'हनस्तच' इति हन्तेः क्यंप् ।
### मन्त्रः
ताꣳ स॑व्ँवथ्स॒रम॑बिभः ।  
#### टीका
तामिति । अकृतप्रायश्चित्त एव तां ब्रह्महत्यां संवत्सरं भृतवान् ।
### मन्त्रः
तम्भू॒तान्य॒भ्य॑क्रोश॒न्ब्रह्म॑ह॒न्निति॑ ।  
#### टीका
ब्रह्महन् इति ब्राह्मणं हतवानिति । किंरूपमिदं तवेति तं भूतानि भूतजातान्यनिन्दन् । यद्वा - तस्याभिमुखे स्थित्वा भूतानि ब्रह्महन्नित्याक्रोशमकुर्वन् ।
### मन्त्रः
स पृ॑थि॒वीमुपा॑सीदत् ।  
#### टीका
ततः स इन्द्रः पृथिवीमुपासीदत् ।  
### मन्त्रः
अ॒स्यै ब्र॑ह्मह॒त्यायै॒ तृती॑य॒म्प्रति॑ गृहा॒णेति॑ ।  
#### टीका
उपसन्न आह - अस्या ब्रह्महत्यायास्तृतीयं भागं प्रतिगृहाण इति । 'पूरणाद्भागे तीयादन्' इति स्वार्थिकोऽन् प्रत्ययः । षष्ठ्यर्थे चतुर्थी ।
### मन्त्रः
साब्र॑वीत् ।  
#### टीका
सेत्यादि । किं वृणौ । प्राप्तकाले लोट् ।
### मन्त्रः
वर॑व्ँवृणै खा॒तात्प॑राभवि॒ष्यन्ती॑ मन्ये ।
#### टीका

खातात् भूमेः यत्र मृदं खनति, पराभवो विनाशः, पराभविष्यामीति मन्ये ।  
### मन्त्रः
ततो॒ मा परा॑ भूव॒मिति॑ ।
#### टीका

ततो निमित्तात् अहं मा पराभूवमिति ।
### मन्त्रः
पु॒रा ते  स॒व्ँव॒थ्स॒रादपि॑ रोहा॒दित्य॑ब्रवीत् ।  
#### टीका
अथेन्द्रोऽब्रवीत् - संवत्सरसमाप्तेः प्राक् तव खातमपि रोहात् विरोहति । लेट्याडागमः ।
### मन्त्रः
तस्मा᳚त्पु॒रा स॑व्ँवथ्स॒रात्पृ॑थि॒व्यै खा॒तमपि॑ रोहति ।  
#### टीका
तस्मादित्यादि । गतम् ।
### मन्त्रः
वारे॑वृत॒ꣵ॒ ह्य॑स्यै॒ तृती॑यम् ब्रह्मह॒त्यायै॒ प्रत्य॑गृह्णात् ।  
#### टीका
वरे हितः वरणकालः । ततस्तृतीयं प्रत्यगृह्णात् पृथिवी ब्रह्महत्यायाः ॥

### संयुक्तमन्त्रः  
तथ्स्वकृ॑त॒मिरि॑णमभव॒त्तस्मा॒दाहि॑ताग्निश्श्र॒द्धादे॑व॒स्स्वकृ॑त॒ इरि॑णे॒ नाव॑ स्येद्ब्रह्मह॒त्यायै॒ ह्ये॑ष वर्णः
### मन्त्रः
तथ्स्वकृ॑त॒मिरि॑णमभवत् ।  

#### टीका
3तदित्यादि ॥ स्वेनैव कृतेन कारणान्तरेण कृतं स्वकृतम् । 'तृतीया कर्मणि' इति पूर्वपदप्रकृतिस्वरत्वम् ।
### मन्त्रः
तस्मा॒दाहि॑ताग्निश्श्र॒द्धादे॑व॒स्स्वकृ॑त॒ इरि॑णे॒ नाव॑स्येत् ।
#### टीका
इरिणं ऊषरं श्रद्धादेवः धार्मिकः नावस्येत् न वसेत् । कश्चिदाह – श्रद्धावान्यष्टुकः श्रद्धादेवः स स्वकृते इरिणे देवयजनाध्यवसानं न कुर्यादिति ।
### मन्त्रः
ब्र॒ह्म॒ह॒त्यायै॒ ह्ये॑ष वर्णः॑ ।
#### टीका
अत्रैव हेतुः 'ब्रह्महत्यायै ह्येष वर्णः' इति ॥
### संयुक्तमन्त्रः  
स वन॒स्पती॒नुपा॑सीदद॒स्यै ब्र॑ह्मह॒त्यायै॒ तृती॑य॒म्प्रति॑ गृह्णी॒तेति॒ ते᳚ऽब्रुव॒न्वर॑व्ँवृणामहै वृ॒क्णात् [3]  प॒रा॒भ॒वि॒ष्यन्तो॑ मन्यामहे॒ ततो॒ मा परा॑ भू॒मेत्या॒व्रश्च॑नाद्वो॒ भूयाꣳ॑स॒ उत्ति॑ष्ठा॒नित्य॑ब्रवी॒त्तस्मा॑दा॒व्रश्च॑नाद्वृ॒ख्षाणा॒म्भूयाꣳ॑स॒ उत्ति॑ष्ठन्ति॒ वारे॑वृत॒ꣵ॒ ह्ये॑षा॒न्तृती॑यम्ब्रह्मह॒त्यायै॒ प्रत्य॑गृह्ण॒न्थ्स नि॑र्या॒सो॑ऽभव॒त्तस्मा᳚न्निर्या॒सस्य॒ नाश्य॑म्ब्रह्मह॒त्यायै॒ ह्ये॑ष वर्णः

### मन्त्रः
स वन॒स्पती॒नुपा॑सीत् ।   
अ॒स्यै ब्र॑ह्मह॒त्यायै॒ तृती॑य॒म्प्रति॑ गृह्णी॒तेति॑ ।  
ते᳚ऽब्रुवन् ।  
वर॑व्ँवृणामहै ।  
#### टीका
4स वनस्पतीनित्यादि ॥ गतम् ।

### मन्त्रः
वृ॒क्णात् प॑राभवि॒ष्यन्तो॑ मन्यामहे ।  
ततो॒ मा परा॑ भू॒मेति॑ ।  
आ॒व्रश्च॑नाद्वो॒ भूयाꣳ॑स॒ उत्ति॑ष्ठा॒नित्य॑ब्रवीत् ।  
तस्मा॑दा॒व्रश्च॑नाद्वृ॒ख्षाणा॒म्भूयाꣳ॑स॒ उत्ति॑ष्ठन्ति ।  
वारे॑वृत॒ꣵ॒ ह्ये॑षा॒न्तृती॑यम्
ब्रह्मह॒त्यायै॒ प्रत्य॑गृह्णन् ।  
स नि॑र्या॒सो॑ऽभवत् ।  
तस्मा᳚न्निर्या॒सस्य॒ नाश्य॑म् ब्र॒ह्म॒ह॒त्यायै॒ ह्ये॑ष वर्णः॑।  

#### टीका
वृक्णादिति । छिन्नात् तदवयवात् । वृश्चतेः निष्ठायां 'ओदितश्च' इति निष्ठानत्वं, तस्यासिद्धत्वात् 'स्कोस्संयोगाद्योरन्ते च' इति सलोपः, 'खरि च' इति चर्त्वम् ॥

### संयुक्तमन्त्रः  
अथो॒ खलु॒ य ए॒व लोहि॑तो॒ यो वा॒ऽऽव्रश्च॑नान्नि॒र्येष॑ति॒ तस्य॒ नाश्य᳚म् [4] काम॑म॒न्यस्य
### मन्त्रः
अथो॒ खलु॒ य ए॒व लोहि॑तो॒ यो वा॒ऽऽव्रश्च॑नान्नि॒र्येष॑ति ।  

#### टीका
5अथो खलु अस्ति पक्षान्तरं लोहितो लोहितवर्णः यो वाव्रश्चनान्निर्येषति निर्गच्छति । येषु प्रयत्ने अनुदात्तेत्, व्यत्ययेन परस्मैपदम् ।
### मन्त्रः
तस्य॒ नाश्य᳚म् काम॑म॒न्यस्य॑।
#### टीका
अन्यस्येति । अलोहितस्य अनाव्रश्चनान्निर्गतस्य निर्यासस्य कामं आश्यं नाश्यं वा । काम्यत इति कामम् ॥
### संयुक्तमन्त्रः  
स स्त्री॑षꣳसा॒दमुपा॑सीदद॒स्यै ब्र॑ह्मह॒त्यायै॒ तृती॑य॒म्प्रति॑ गृह्णी॒तेति॒ ता अ॑ब्रुव॒न्वर॑व्ँवृणामहा॒ ऋत्वि॑यात्प्र॒जाव्ँवि॑न्दामहै॒ काम॒मा विज॑नितो॒स्सम्भ॑वा॒मेति॒ तस्मा॒दृत्वि॑या॒थ्स्त्रिय॑ᳶ प्र॒जाव्ँवि॑न्दन्ते॒ काम॒मा विज॑नितो॒स्सम्भ॑वन्ति

### मन्त्रः
स स्त्री॑षꣳसा॒दमुपा॑सीदत् ।  
अ॒स्यै ब्र॑ह्मह॒त्यायै॒ तृती॑य॒म्प्रति॑ गृह्णी॒तेति॑ ।  
ता अ॑ब्रुवन् ।  
वर॑व्ँवृणामहै ।  
#### टीका
6स स्त्रीषंसादमित्यादि ॥ स्त्रियः सह सीदन्त्यस्मिन्निति स्त्रीषंसादं स्त्रीसमूहः । छान्दसं सांहितिकं षत्वम् ॥
### मन्त्रः
ऋत्वि॑यात्प्र॒जाव्ँवि॑न्दामहै ।  
काम॒मा विज॑नितो॒स्सम्भ॑वा॒मेति॑ ।  
तस्मा॒दृत्वि॑या॒थ्स्त्रिय॑ᳶ प्र॒जाव्ँवि॑न्दन्ते ।  
#### टीका
ऋत्वियादिति । ऋतुः प्राप्तोऽस्येति ऋत्वियं आर्तवं उच्यते । 'छन्दसि घस्' इति घस्प्रत्ययः, वृषादिः द्रष्टव्यः ।

### मन्त्रः
काम॒मा विज॑नितो॒स्सम्भ॑वा॒मेति॑ ।  

#### टीका
विजननं प्रसवः । 'भावलक्षणे स्थेण्' इति जनेस्तोसुन् प्रत्ययः । संभवः संयोगः ।
### मन्त्रः
तस्मा॒दृत्वि॑या॒थ्स्त्रिय॑ᳶ प्र॒जाव्ँवि॑न्दन्ते ।  
#### टीका
प्रथमसंयोगे गर्भो भवतीति यद्यपि द्वितीयादिप्रवृत्तिः अप्रजार्था, तथापि कामानुरूपं आविजनितोः संभवाम, गर्भस्सुखं वर्धतामिति ॥
### संयुक्तमन्त्रः  
वारे॑वृत॒ꣵ॒ ह्या॑सा॒न्तृती॑यम्ब्रह्मह॒त्यायै॒ प्रत्य॑गृह्ण॒न्थ्सा मल॑वद्वासा अभव॒त्तस्मा॒न्मल॑वद्वाससा॒ न सव्ँव॑देत [5]  न स॒हासी॑त॒ नास्या॒ अन्न॑मद्याद्ब्रह्मह॒त्यायै॒ ह्ये॑षा वर्ण॑म्प्रति॒मुच्यास्तेऽथो॒ खल्वा॑हुर॒भ्यञ्ज॑न॒व्ँवाव स्त्रि॒या अन्न॑म॒भ्यञ्ज॑नमे॒व न प्र॑ति॒गृह्य॒ङ्काम॑म॒न्यदिति
### मन्त्रः
वारे॑वृत॒ꣵ॒ ह्या॑सा॒न्तृती॑यम् ब्रह्मह॒त्यायै॒ प्रत्य॑गृह्णन् ।    
सा मल॑वद्वासा अभवत् ।  

#### टीका
7मलवद्वासा रजस्वला । वासोग्रहणं वाससि रजस्पर्शात्प्रभृति अज्ञातेप्यप्रायत्यमस्तीति सूचनार्थम् । तेन वासस्यस्पृष्टे ज्ञानादूर्ध्वमेवाशुद्धिः ।
### मन्त्रः
तस्मा॒न्मल॑वद्वाससा॒ न सव्ँव॑देत ।  
+++(मलवद्वाससा)+++न स॒हासी॑त ।
#### टीका
तस्मादिति । सहभाषणं संवादः । तस्य प्रतिषेधः पुरुषार्थः प्रासङ्गिकः । एवं सर्वत्र ।
### मन्त्रः
नास्या॒ अन्न॑मद्यात् ।  
#### टीका
नास्या इति । अनया स्पर्शादिना दूषितं नाद्यात् ।अनया वा दत्तं न गृह्णीयात् ।
### मन्त्रः
ब्र॒ह्म॒ह॒त्यायै॒ ह्ये॑षा वर्ण॑म्प्रति॒मुच्यास्ते ।  
#### टीका
एषा हि ब्रह्महत्याया वर्णं प्रतिमुच्य देहे बद्ध्वाऽऽस्ते ।
### मन्त्रः
अथो॒ खल्वा॑हुः ।
#### टीका
अथो अपि खल्वाहुस्तद्विदः ।
### मन्त्रः
अ॒भ्यञ्ज॑न॒व्ँवाव स्त्रि॒या अन्न॑म् , अ॒भ्यञ्ज॑नमे॒व न प्र॑ति॒गृह्य॒ङ्काम॑म॒न्यदिति॑ ।  
#### टीका
अभ्यज्यते परिष्क्रियते शरीरमनेनेत्यभ्यञ्जनं तैलादि । तच्चान्नं स्त्रीणां प्रियतमत्वात्, तस्मात् तदेव तस्या अन्नं न प्रतिग्राह्यम् । केचिदाहुः - तया अभ्यञ्जनं न कर्तव्यमिति । ब्रह्महत्यात्मिकायास्तस्या अभिमततमं सर्वदा वर्ज्यमिति विवक्षितम् ॥
### संयुक्तमन्त्रः  
याम्मल॑वद्वाससꣳ स॒म्भव॑न्ति॒ यस्ततो॒ जाय॑ते॒ सो॑ऽभिश॒स्तो यामर॑ण्ये॒ तस्यै᳚ स्ते॒नो याम्परा॑ची॒न्तस्यै᳚ ह्रीतमु॒ख्य॑पग॒ल्भो या स्नाति॒ तस्या॑ अ॒फ्सु मारु॑को॒ या [6] अ॒भ्य॒ङ्क्ते तस्यै॑ दु॒श्चर्मा॒ या प्र॑लि॒खते॒ तस्यै॑ खल॒तिर॑पमा॒री याऽऽङ्क्ते तस्यै॑ का॒णो या द॒तो धाव॑ते॒ तस्यै᳚ श्या॒वद॒न्या न॒खानि॑ निकृ॒न्तते॒ तस्यै॑ कुन॒खी या कृ॒णत्ति॒ तस्यै᳚ क्ली॒बो या रज्जुꣳ॑ सृ॒जति॒ तस्या॑ उ॒द्बन्धु॑को॒ या प॒र्णेन॒ पिब॑ति॒ तस्या॑ उ॒न्मादु॑को॒ या ख॒र्वेण॒ पिब॑ति॒ तस्यै॑ ख॒र्वस्ति॒स्रो रात्री᳚र्व्र॒तञ्च॑रेदञ्ज॒लिना॑ वा॒ पिबे॒दख॑र्वेण वा॒ पात्रे॑ण प्र॒जायै॑ गोपी॒थाय॑ ॥ [7]
### मन्त्रः
याम्मल॑वद्वाससꣳ स॒म्भव॑न्ति ।  
यस्ततो॒ जाय॑ते॒ सो॑ऽभि॒शस्तः।  
यामर॑ण्ये॒ तस्यै᳚ स्ते॒नः ।  

#### टीका
8यामित्यादि ॥ अभिशस्तः मिथ्यारोपितपातकेन दूषितः गृहे अभिशस्तः, अरण्ये स्तेनः चोरः ।
### मन्त्रः
याम्परा॑ची॒न्तस्यै᳚ ह्रीतमु॒ख्य॑पग॒ल्भः ।  
#### टीका
पराचीं स्वापाशनादिना अन्यपराम् ।  
अवाङ्मुखं शयानामित्येके ।  ह्रीतमुखी लज्जावनतवदनः । कर्मधारयादिनिः । अप्रगल्भोऽपगतगल्भः ।
### मन्त्रः
या स्नाति॒ तस्या॑ अ॒फ्सु मारु॑कः ।
#### टीका
अप्सु मारुकः अप्सु मरणशीलः । छान्दस उकञ् ।
### मन्त्रः
याऽभ्य॒ङ्क्ते तस्यै॑ दु॒श्चर्मा᳚ ।  
#### टीका
दुश्चर्मा कुष्ठी । खलतिः केशशून्यमस्तकः ।
### मन्त्रः
या प्र॑लि॒खते॒ तस्यै॑ खल॒तिर॑पमा॒री ।
#### टीका
अपमारी अपमृत्युमान् । यद्वा - कुत्सितमरणः ।
### मन्त्रः
याऽऽङ्क्ते तस्यै॑ का॒णः  ।
#### टीका
काणः कुण्ठिताक्षः ।
### मन्त्रः
या द॒तो धाव॑ते॒ तस्यै᳚ श्या॒वदन्न्॑ ।  

#### टीका
श्यावदन् व्याध्यापन्नदन्तः, मलिनदन्तो वा । 'विभाषा श्यावारोकाभ्याम्' दाति दतृभावः ।  
### मन्त्रः
या न॒खानि॑ निकृ॒न्तते॒ तस्यै॑ कुन॒खी ।  
#### टीका
कुनखी कुत्सितनखः । कृणत्ति कटं सृजति । विकरणव्यत्ययेन श्नम् ।

### मन्त्रः
या कृ॒णत्ति॒ तस्यै᳚ क्ली॒बः ।  

#### टीका
क्लीबः यो न स्त्री न पुमान् ।
### मन्त्रः
या रज्जुꣳ॑ सृ॒जति॒ तस्या॑ उ॒द्बन्धु॑कः ।
#### टीका
उद्बन्धुकः यो रज्ज्वा उद्बध्य आत्मानं व्यापादयति । पर्णेन पद्मदळादिना ।
### मन्त्रः
या प॒र्णेन॒ पिब॑ति॒ तस्या॑ उ॒न्मादु॑कः ।
#### टीका
उन्मादुकः उन्मदनशीलः । पूर्ववदुकञ् ।
### मन्त्रः
या ख॒र्वेण॒ पिब॑ति॒ तस्यै॑ ख॒र्वः ।  

#### टीका
खर्वः खरैनसोर्वर्तते(?) खण्डिताङ्गः खर्व इति केचित् ।
### मन्त्रः
ति॒स्रो रात्री᳚र्व्र॒तञ्च॑रेत् ।  
अ॒ञ्ज॒लिना॑ वा॒ पिबे᳚त् ।   
अख॑र्वेण वा॒ पात्रे॑ण प्र॒जायै॑ गोपी॒थाय॑ ॥

#### टीका
व्रतं यथोक्तस्वरूपं प्रजाया रक्षणार्थम् । औणादिकस्थप्रत्ययः, इडागमश्च ॥

इति द्वितीये पञ्चमे प्रथमोऽनुवाकः ॥

## अनुवाकः २ पूर्णिमायामग्नीषोमीयपुरोडाशः  ।   

प्रजापतिऋषिः ।

### संयुक्तमन्त्रः  
त्वष्टा॑ ह॒तपु॑त्रो॒ वीन्द्र॒ꣳ॒ सोम॒माह॑र॒त्तस्मि॒न्निन्द्र॑ उपह॒वमै᳚च्छत॒ तन्नोपा᳚ह्वयत पु॒त्रम्मे॑ऽवधी॒रिति॒ स य॑ज्ञवेश॒सङ्कृ॒त्वा प्रा॒सहा॒ सोम॑मपिब॒त्तस्य॒ यद॒त्यशि॑ष्यत॒ तत्त्वष्टा॑हव॒नीय॒मुप॒ प्राव॑र्तय॒थ्स्वाहेन्द्र॑शत्रुर्वर्ध॒स्वेति॒ यदव॑र्तय॒त्तद्वृ॒त्रस्य॑ वृत्र॒त्वम्  

### मन्त्रः
त्वष्टा॑ ह॒तपु॑त्रो॒ वीन्द्र॒ꣳ॒ सोम॒माह॑रत् ।  
तस्मि॒न्निन्द्र॑ उपह॒वमै᳚च्छत ।  
तन्नोपा᳚ह्वयत ।  
पु॒त्रम्मे॑ऽवधी॒रिति॑ ।  
स य॑ज्ञवेश॒सङ्कृ॒त्वा प्रा॒सहा॒ सोम॑मपिबत् ।  
तस्य॒ यद॒त्यशि॑ष्यत॒ ..   
तत्त्वष्टा॑हव॒नीय॒मुप॒ प्राव॑र्तयत् ।   
स्वाहेन्द्र॑शत्रुर्वर्ध॒स्वेति॑ ।  

#### टीका
1त्वष्टा हतपुत्र इत्यादि ॥ व्याख्यातम् ।

### मन्त्रः
यदव॑र्तय॒त्तद्वृ॒त्रस्य॑ वृत्र॒त्वम् ।
#### टीका
यदिति । यस्मादेनमाहवनीयं त्वष्टा अवर्तयत् उपप्रावर्तयत् पीतशेषेण सोमेनादीपयत् तस्मात्ततो जातः वृत्रः वृत्र इति व्यपदेश्यः भवति । वृतेर्ण्यन्तादौणादिकः कर्मणि रक्प्रत्ययः, 'बहुलमन्यत्रापि' इति णिलुक् ॥
### संयुक्तमन्त्रः  
यदब्र॑वी॒थ्स्वाहेन्द्र॑शत्रुर्वर्ध॒स्वेति॒तस्मा॑दस्य [8]  इन्द्र॒श्शत्रु॑रभव॒थ्स स॒म्भव॑न्न॒ग्नीषोमा॑व॒भि सम॑भव॒थ्स इ॑षुमा॒त्रमि॑षुमात्र॒व्ँविष्व॑ङ्ङवर्धत॒ स इ॒माल्ँ लो॒कान॑वृणो॒द्यदि॒माल्ँ लो॒कानवृ॑णो॒त्तद्वृ॒त्रस्य॑ वृत्र॒त्वन्तस्मा॒दिन्द्रो॑ऽबिभेत्

### मन्त्रः
यदब्र॑वी॒थ्स्वाहेन्द्र॑शत्रुर्वर्ध॒स्वेति॑ ।  
तस्मा॑दस्येन्द्र॒श्शत्रु॑रभवत् ।  

#### टीका
2यदब्रवीदिति ॥ इन्द्रस्य शत्रुर्वर्धस्व इति विवक्षन् अन्तोदात्तं इन्द्रशत्रुशब्दं आद्युदात्तम् । ततः [शदेर्ण्यन्तात्] औणादिके क्रुन्प्रत्यये 'बहुलमन्यत्रापि' इति णिलुक् । उक्तञ्च – 'यथेन्द्रशत्रुस्स्वरतोपराधात्' इति ।
### मन्त्रः
स स॒म्भव॑न्न॒ग्नीषोमा॑व॒भि सम॑भवत् ।   
स इ॑षुमा॒त्रमि॑षुमात्र॒व्ँविष्व॑ङ्ङवर्धत ।   
#### टीका
स संभवन्नित्यादि । व्याख्यातम् ।
### मन्त्रः
स इ॒माल्ँ लो॒कान॑वृणोत् ।  
यदि॒माल्ँ लो॒कानवृ॑णो॒त्तद्वृ॒त्रस्य॑ वृत्र॒त्वम् ।   
तस्मा॒दिन्द्रो॑ऽबिभेत् ।  
#### टीका
वृत्रत्वमिति । वृणोतेः त्रप्रत्ययः । इदं द्वितीयं वृत्रत्वमस्य ॥
### संयुक्तमन्त्रः  
स प्र॒जाप॑ति॒मुपा॑धाव॒च्छत्रु॑र्मेऽज॒नीति॒ तस्मै॒ वज्रꣳ॑ सि॒क्त्वा प्राय॑च्छदे॒तेन॑ ज॒हीति॒ तेना॒भ्या॑यत॒ ताव॑ब्रूताम॒ग्नीषोमौ॒ मा [9]  प्र हा॑रा॒वम॒न्तस्स्व॒ इति॒ मम॒ वै यु॒वꣵ स्थ॒ इत्य॑ब्रवी॒न्माम॒भ्येत॒मिति॒ तौ भा॑ग॒धेय॑मैच्छेता॒न्ताभ्या॑मे॒तम॑ग्नीषो॒मीय॒मेका॑दशकपालम्पू॒र्णमा॑से॒ प्राय॑च्छत्
### मन्त्रः
स प्र॒जाप॑ति॒मुपा॑धावत् ।  
शत्रु॑र्मेऽज॒नीति॑ ।  

#### टीका
3स प्रजापतिमित्यादि ॥ गतम् ।
### मन्त्रः
तस्मै॒ वज्रꣳ॑ सि॒क्त्वा प्राय॑च्छत् ।  
ए॒तेन॑ ज॒हीति॑ ।

#### टीका
सिक्त्वा तीक्ष्णं कृत्वा । उत्पाद्येत्येके ।
### मन्त्रः
तेना॒भ्या॑यत ।  
#### टीका
अथेन्द्रस्तेन वज्रेण सह वृत्रमभ्यागच्छत् ।
### मन्त्रः

ताव॑ब्रूताम् ।  
अ॒ग्नीषोमौ॒ मा प्र हाः॑ ।  
आ॒वम॒न्तस्स्व॒ इति॑ ।  
#### टीका
अथ यदग्नीषोमौ पूर्वं स संभवन् वृत्रोभिसमभवत् [तौ] अग्नीषोमौ प्रहर्तुकाममब्रूतां मा त्वमावां प्रहार्षीः, ।  
यं त्वं प्रहर्तुमारभसे अत्रान्तर्भूतौ स्वः आवामिति । हरतेर्लुङि सिचि वृद्धौ 'बहुलं छन्दसि' इतीडभावः ।
### मन्त्रः
मम॒ वै यु॒वꣵ स्थ॒ इत्य॑ब्रवीत् ।  
#### टीका

अथेन्द्रोऽब्रवीत् मदीया सृहृदौ युवां स्थः ।
### मन्त्रः
माम॒भ्येत॒मिति॑ ।  
#### टीका
इतिकरणो हेतौ । यस्मादेवं तस्मात् मामेवाभ्येतं त्यज्यतामयं जाल्म इति ।
### मन्त्रः

तौ भा॑ग॒धेय॑मैच्छेताम् ।  
#### टीका
अथाग्नीषोमौ भागधेयं किञ्चिदात्मीयं भागं इन्द्राल्लब्धुमैच्छताम् ।
### मन्त्रः
ताभ्या॑मे॒तम॑ग्नीषो॒मीय॒मेका॑दशकपालम्पू॒र्णमा॑से॒ प्राय॑च्छत् ।
#### टीका
अथ विदिताभिप्राय इन्द्रः ताभ्यामेतमग्नीषोमीयमेकादशकपालं पूर्णमासे आग्नेयस्य अनुनिर्वाप्यं प्रायच्छत् प्रादात् 'द्यावापृथिवीशुनासीरमरुत्वदग्नीषोमवास्तोष्पतिगृहमेधाच्छ च' इति छः । तस्मादग्नीषोमीयमेकादशकपालं पूर्णमासे प्रधानमेव कुर्यादिति विधिरनुमीयते ॥

### संयुक्तमन्त्रः  
ताव॑ब्रूताम॒भि सन्द॑ष्टौ॒ वै स्वो॒ न श॑क्नुव॒ ऐतु॒मिति॒ स इन्द्र॑ आ॒त्मन॑श्शीतरू॒राव॑जनय॒त्तच्छी॑तरू॒रयो॒र्जन्म॒ य ए॒वꣳ शी॑तरू॒रयो॒र्जन्म॒ वेद॑ [10] नैनꣳ॑ शीतरू॒रौ ह॑त॒स्ताभ्या॑मेनम॒भ्य॑नय॒त्तस्मा᳚ज्जञ्ज॒भ्यमा॑नाद॒ग्नीषोमौ॒ निर॑क्रामताम्
### मन्त्रः
ताव॑ब्रूताम् ।  
अ॒भि सन्द॑ष्टौ॒ वै स्वो॒ न श॑क्नुव॒ ऐतु॒मिति॑ ।  
#### टीका
4अथाग्नीषोमौ लब्धभागावपि पुनरप्यब्रूतां आवामत्र वृत्रभोगे अभिसन्दष्टौ स्वः लग्नाविव भवावः । तस्मादिमं हित्वा त्वामैतुमागन्तुं न शक्नुवः न क्षमावह इति ।
### मन्त्रः
स इन्द्र॑ आ॒त्मन॑श्शीतरू॒राव॑जनयत् ।
#### टीका
अथेन्द्र आत्मनश्शीतरूराख्यौ रोगविशेषौ मूलस्य जृंभणकारिणौ अजनयत् । देहस्यायासकरौ यत्नविशेषावित्येके ।
### मन्त्रः
तच्छी॑तरू॒रयो॒र्जन्म॑ ।  
य ए॒वꣳ शी॑तरू॒रयो॒र्जन्म॒ वेद॑ ।   
#### टीका
तदित्यादि । गतम् ।
### मन्त्रः

नैनꣳ॑ शीतरू॒रौ ह॑त॒स्ताभ्या॑मेनम॒भ्य॑नयत् ।  
#### टीका
अथेन्द्रस्ताभ्यां शीतरूराभ्यामेनं वृत्रमभ्यनयत् अभिसंप्राप्तमकरोत् । यद्वा - अन्येनाविष्टस्य तन्मयत्वं प्रतिपन्नस्य तदात्मतया चेष्टा अभिनयः तत्कारिणं वृत्रमकरोत् । शीतरूरावावेश्य तद्भावापन्नं वृत्रमभिनयतिस्म ।
### मन्त्रः
तस्मा᳚ज्जञ्ज॒भ्यमा॑नाद॒ग्नीषोमौ॒ निर॑क्रामताम् ।  
#### टीका
ततः तस्माज्जञ्जभ्यमानात् शीतरूरावेशनेन आस्यं व्यादाय जृम्भमाणगात्रात् वृत्रात् अग्नीषोमौ निरक्रामतां निष्क्रान्तौ । 'लुपसदचरजपजभदहदशगृभ्यो भावगर्हायाम्' इति यङ् ॥
### संयुक्तमन्त्रः  
प्राणापा॒नौ वा ए॑न॒न्तद॑जहिताम्प्रा॒णो वै दख्षो॑ऽपा॒नᳵ क्रतु॒स्तस्मा᳚ज्जञ्ज॒भ्यमा॑नो ब्रूया॒न्मयि॑ दख्षक्र॒तू इति॑ प्राणापा॒नावे॒वात्मन्ध॑त्ते॒ सर्व॒मायु॑रेति
### मन्त्रः
प्रा॒णा॒पा॒नौ वा ए॑न॒न्तद॑जहिताम् ।  


#### टीका
5अथ प्रसङ्गात् इदं परमुच्यते । यदाऽग्नीषोमौ वृत्रमत्यजतां तत् तदा प्राणापानावेव खल्वेतं वृत्रमजहितां अत्यजताम् ।

### मन्त्रः
प्रा॒णो वै दख्षो॑ऽपा॒नᳵ क्रतुः॑  ।  
#### टीका
किञ्च - प्राणो दक्षः दक्षयिता । अपानः क्रतुः कारयिता ।
### मन्त्रः
तस्मा᳚ज्जञ्ज॒भ्यमा॑नो ब्रूयात्  ।   
मयि॑ दख्षक्र॒तू इति॑ ।  
#### टीका
तस्माज्जञ्जभ्यमानो ब्रूयान्मयि दक्षक्रतू इति न निष्क्रान्ताविति ।

### मन्त्रः
प्रा॒णा॒पा॒नावे॒वात्मन्ध॑त्ते ।
#### टीका
एवं ब्रुवन्प्राणापानावात्मनि स्थापयते ।
### मन्त्रः
सर्व॒मायु॑रेति  ।
#### टीका
ततस्सर्वमायुः प्राप्नोति । इदं च क्रत्वङ्गमेवेति राद्धान्तितं - 'अहीनवत्पुरुषधर्मस्तदर्थत्वात्' इत्यत्र ॥

### संयुक्तमन्त्रः  
स दे॒वता॑ वृ॒त्रान्नि॒र्हूय॒ वार्त्र॑घ्नꣳ ह॒विᳶ पू॒र्णमा॑से॒ निर॑वप॒द्घ्नन्ति॒ वा ए॑नम्पू॒र्णमा॑स॒ आ [11] अ॒मा॒वा॒स्या॑याम्प्याययन्ति॒ तस्मा॒द्वार्त्र॑घ्नी पू॒र्णमा॒सेऽनू᳚च्येते॒ वृध॑न्वती अमावा॒स्या॑याम्

### मन्त्रः
स दे॒वता॑ वृ॒त्रान्नि॒र्हूय॒ वार्त्र॑घ्नꣳ ह॒विᳶ पू॒र्णमा॑से॒ निर॑वपत् ।   

#### टीका
6अथाज्यभागयोर्वीशेष उच्यते - अथेन्द्रो देवता अग्नीषोमादीन् वृत्रान्निर्हूय निर्गतान् कृत्वा हन्तुं योग्यं वृत्रं कृत्वा पूर्णमासे वार्त्रर्घ्नं वृत्रहस्सम्बन्धि हविराज्यभागलक्षणम् । यद्वा - वृत्रहन्त्रर्थं हविराज्यं निरवपत् स्थाल्यां प्रथमं कृतवान् ।
### मन्त्रः
घ्नन्ति॒ वा ए॑नम्पू॒र्णमा॑से ।  
आमा॑वा॒स्या॑याम्प्याययन्ति ।  
#### टीका
हेतुमाह - एनं हि वृत्रं पूर्णमासे देवा घ्नन्ति तमोरूपत्वाद्विनाशोपायस्तदा भवति ।
### मन्त्रः
तस्मा॒द्वार्त्र॑घ्नी पू॒र्णमा॒सेऽनू᳚च्येते॒ वृध॑न्वती अमावा॒स्या॑याम् ।  
#### टीका
तस्माद्वार्त्रघ्नी वृत्रहन्तुः सम्बन्धिन्यौ तल्लिङ्गवत्यौ ऋचौ पूर्णमासेऽनूच्येते आज्यभागयोः पुरोनुवाक्ये क्रियेते [... ते 'अग्निर्वृत्राणि' 'त्वं सोम' इत्येते । वृधन्वती वृधिधातुयुक्ते अमावास्यायां] 'अग्निः प्रत्नेन' 'सोम गीर्भिः' इत्येते । वृधेरौणादिके कनिन्प्रत्यये मतुप्, अनो नुट्च । वार्त्रघ्न्योः वृत्रस्यैव वृद्धिश्शब्देनोच्यते । स एव पौर्णमासे हन्यते । वृधन्वत्योस्तु सोमस्य वृद्धिश्शब्देनोच्यते । तद्वृद्ध्या वृत्रस्य वृद्धिरित्यर्थात् गम्यते । वृत्रश्च तदानीं वर्धते इति समृद्धिः । उभयत्रापि 'वाच्छन्दसि' इति पूर्वसवर्णदीर्घत्वम् ॥
### संयुक्तमन्त्रः  
तथ्स॒ꣵ॒स्थाप्य॒ वार्त्र॑घ्नꣳ ह॒विर्वज्र॑मा॒दाय॒ पुन॑र॒भ्या॑यत॒ ते अ॑ब्रूता॒न्द्यावा॑पृथि॒वी मा प्र हा॑रा॒वयो॒र्वै श्रि॒त इति॒ ते अ॑ब्रूता॒व्ँवर॑व्ँवृणावहै॒ नख्ष॑त्रविहिता॒ऽहमसा॒नीत्य॒साव॑ब्रवीच्चि॒त्रवि॑हिता॒ऽहमिती॒यन्तस्मा॒न्नख्ष॑त्रविहिता॒ऽसौ चि॒त्रवि॑हिते॒यय्यँ ए॒वन्द्यावा॑पृथि॒व्योः [12]  
वर॒व्ँवेदैन॒व्ँवरो॑ गच्छति॒ स आ॒भ्यामे॒व प्रसू॑त॒ इन्द्रो॑ वृ॒त्रम॑ह॒न्ते दे॒वा वृ॒त्रꣳ ह॒त्वाऽग्नीषोमा॑वब्रुवन्ह॒व्यन्नो॑ वहत॒मिति॒ ताव॑ब्रूता॒मप॑तेजसौ॒ वै त्यौ वृ॒त्रे वै त्ययो॒स्तेज॒ इति॒ ते᳚ऽब्रुव॒न्क इ॒दमच्छै॒तीति॒ गौरित्य॑ब्रुव॒न्गौर्वाव सर्व॑स्य मि॒त्रमिति
### मन्त्रः
तथ्स॒ꣵ॒स्थाप्य॒ वार्त्र॑घ्नꣳ ह॒विर्वज्र॑मा॒दाय॒ पुन॑र॒भ्या॑यत।  
#### टीका
7तत्संस्थाप्येत्यादि ॥ गतम् ।
### मन्त्रः
ते अ॑ब्रूताम् ।  
द्यावा॑पृथि॒वी मा प्र हा॑रा॒वयो॒र्वै श्रि॒त इति॑ ।  

#### टीका
ते इत्यादि । पूर्वं वर्धमानो वृत्रो ये द्यावापृथिव्यौ अभिसमभवत् ते अब्रूतां मा आवां प्रहाः प्रहार्षीः आवयोः खल्वसौ वृत्रः श्रितः तस्मादस्मदाश्रयं प्रहर्तुं नार्हसीति ।
### मन्त्रः
ते अ॑ब्रूताम् ।  
वर॑व्ँवृणावहै ।  
नख्ष॑त्रविहिता॒ऽहमसा॒नीत्य॒साव॑ब्रवीत् ।  

#### टीका
पुनश्च ते अब्रूतां - वरमित्यादि । नक्षत्रविहिता नक्षत्रैर्विविधं विहिता स्थापिता नक्षत्राधीनस्थितिः । यद्वा - नक्षत्रैः विशिष्टावस्थानशरीरा ।
### मन्त्रः
चि॒त्रवि॑हिता॒ऽहमिती॒यम् ..  
तस्मा॒न्नख्ष॑त्रविहिता॒ऽसौ चि॒त्रवि॑हिते॒यम् ।  

य ए॒वन्द्यावा॑पृथि॒व्योः वर॒व्ँवेद ।  

एन॒व्ँवरो॑ गच्छति ।  

#### टीका
चित्रविहिता चित्रैः नानाविधैः पूजितैर्वा कुलशैलैः समुद्रादिभिः विहिता तदधीनस्थितिः, तद्वित्शिष्टावस्थाना वा । उभयत्रापि 'तृतीया कर्मणि' इति पूर्वपदप्रकृतिस्वरत्वम् ।
### मन्त्रः
स आ॒भ्यामे॒व प्रसू॑ते ।  
इन्द्रो॑ वृ॒त्रम॑हन् ।  
#### टीका
स इत्यादि । तत्र इन्द्रः द्यावापृथिवीभ्यां प्रसूतः अनुज्ञातः वृत्रं हतवान् ।
### मन्त्रः
ते दे॒वा वृ॒त्रꣳ ह॒त्वाऽग्नीषोमा॑वब्रुवन् ।  
ह॒व्यन्नो॑ वहत॒मिति॑ ।  
#### टीका
अथ ते देवा इन्द्रेण राज्ञा वृत्रं हत्वा ।  
अग्नीषोमावित्यादि । गतम् ।
### मन्त्रः
ताव॑ब्रूताम्  ।  
अप॑तेजसौ॒ वै त्यौ ।  
#### टीका
त्याविति । ताविमौ वामपगततेजस्कौ स्वः वृत्रे खलु त्ययोः । [योस्तेज इति ।
### मन्त्रः
वृ॒त्रे वै त्ययो॒स्तेज॒ इति॒ ते᳚ऽब्रुवन् ।  
क इ॒दमच्छै॒तीति॑ ।  
गौरित्य॑ब्रुवन् ।  
गौर्वाव सर्व॑स्य मि॒त्रमिति॑ ।    
#### टीका
ते देवा अब्रुवन् को नामेदं तेन आप्तुं गच्छतीति] पुनः स्वयमेव देवा अब्रुवन् ननु गौः सर्वस्य मित्रं भवति तस्मात् सर्वत्र गच्छन्तीमिमां न कश्चिन्निवारयति तस्मादियमेव गत्वा तत्तेज आहरत्विति ॥
### संयुक्तमन्त्रः  
साऽब्र॑वीत् [13] वर॑व्ँवृणै॒ मय्ये॒व स॒तोभये॑न भुनजाध्वा॒ इति॒ तद्गौराह॑र॒त्तस्मा॒द्गवि॑ स॒तोभये॑न भुञ्जत ए॒तद्वा अ॒ग्नेस्तेजो॒ यद्घृ॒तमे॒तथ्सोम॑स्य॒ यत्पयो॒ य ए॒वम॒ग्नीषोम॑यो॒स्तेजो॒ वेद॑ तेज॒स्व्ये॑व भ॑वति  
### मन्त्रः
साऽब्र॑वीत्  ।  
वर॑व्ँवृणै ।  

#### टीका
8साऽब्रवीदित्यादि ॥ यथाऽऽज्ञापितं देवैः तदिदं क्रियत एव मया, अहमपि किञ्चित् वरं वृणै वरितुं प्राप्तकालाऽहम् ।
### मन्त्रः
मय्ये॒व स॒तोभये॑न भुनजाध्वा॒ इति॑ ।  
#### टीका
किं तदिति चेत्? इदं विज्ञाप्यते - मय्येव सता उभयेन घृतेन पयसा च भुनजाध्वै सुहिता भवितुमर्हथ । भोगेन सौहित्यं लक्ष्यते । लेटि आडागमः, 'वैतोन्यत्र' इत्यैकारः, 'छन्दस्युभयथा' इति लेटि आर्धधातुकत्वेन ङित्त्वाभावात् 'श्नसोरल्लोपः' इति न प्रवर्तते ।
### मन्त्रः
तद्गौराह॑रत् ।  
तस्मा॒द्गवि॑ स॒तोभये॑न भुञ्जते ।  
ए॒तद्वा अ॒ग्नेस्तेजो॒ यद्घृ॒तम्,  
ए॒तथ्सोम॑स्य॒ यत्पयः॑  ,  
य ए॒वम॒ग्नीषोम॑यो॒स्तेजो॒ वेद॑ ।  
ते॒ज॒स्व्ये॑व भ॑वति ।  
#### टीका
तदित्यादि । गतम् ॥
### संयुक्तमन्त्रः  
ब्रह्मवा॒दिनो॑ वदन्ति किन्देव॒त्य॑म्पौर्णमा॒समिति॑ प्राजाप॒त्यमिति॑ ब्रूया॒त्तेनेन्द्र॑ञ्ज्ये॒ष्ठम्पु॒त्रन्नि॒रवा॑सायय॒दिति॒ तस्मा᳚ज्ज्ये॒ष्ठम्पु॒त्रन्धने॑न नि॒रव॑साययन्ति ॥ [14]
### मन्त्रः
ब्र॒ह्म॒वा॒दिनो॑ वदन्ति ।  

#### टीका
9आज्यभागयोर्वीधिः - ब्रह्मवादिन इत्यादि ॥ कस्यै देवतायै इदम् । 'देवतान्तात्तादर्थ्ये यत्' । पौर्णमास्यां कार्यं कर्म पौर्णमासम् ।
### मन्त्रः
कि॒न्दे॒व॒त्य॑म्पौर्णमा॒समिति॑ ।  
प्रा॒जा॒प॒त्यमिति॑ ब्रूयात् ।  
#### टीका
तदिदं किंदेवत्यमिति यावद्ब्रह्मवादिनः पृच्छेयुः तदा ब्रूयादुत्तरं - प्राजापत्यमिति । प्रदर्शनार्थत्वात् आमावास्यमपि गृह्यते ।
### मन्त्रः

तेनेन्द्र॑ञ्ज्ये॒ष्ठम्पु॒त्रन्नि॒रवा॑सायय॒दिति॑ ।  
#### टीका
यदुक्तं 'परमेष्ठिनो वा एष यज्ञोग्र आसीत्' इति । तदवसरे स्मारयति । इन्द्रग्रहणं चोपलक्षणं तत्रोक्तानां त्रयाणां इन्द्राग्निसोमानाम् । एतदुक्तं भवति - प्रशस्ततमान् पुत्रान् इन्द्राग्निसोमान् प्रजापतिरनेन कर्मणा निरवासाययत् देवान्तरेभ्यो व्यावृत्तानकरोत् प्रशस्ततमान् मन्यमानो ज्येष्ठभागमिन्द्राग्न्यादिभ्यः कर्मैतदुक्तवानिति ।
### मन्त्रः
तस्मा᳚ज्ज्ये॒ष्ठम्पु॒त्रन्धने॑न नि॒रव॑साययन्ति ॥  

#### टीका
तस्मादित्यादि । वयसा विद्यादिना वा प्रशस्यतमं पुत्रं धनेन निरवसाययन्ति पुत्रान्तरेभ्यो व्यावृत्तमधिकधनं कुर्वन्ति पितरः । 'शाच्छासाह्वाव्यावेपाम्' इति युक्, 'गतिर्गतौ' इति पूर्वस्य निघाताभावः 'उदात्तवता तिङा' इति समासः ॥

इति द्वितीये पञ्चमे द्वितीयोऽनुवाकः ॥

## अनुवाकः ३ पौर्णमासे अनुनिर्वाप्यो वैमृधपुरोडाशः, अमावास्यायां सान्नाय्यदधियागश्च ।  

प्रजापतिऋषिः ।
### संयुक्तमन्त्रः  
इन्द्र॑व्ँवृ॒त्रञ्ज॑घ्नि॒वाꣳस॒म्मृधो॒ऽभि प्रावे॑पन्त॒ स ए॒तव्ँवै॑मृ॒धम्पू॒णमा॑सेऽनुनिर्वा॒प्य॑मपश्य॒त्तन्निर॑वप॒त्तेन॒ वै स मृधोऽपा॑हत॒ यद्वै॑मृ॒धᳶ पू॒र्णमा॑सेऽनुनिर्वा॒प्यो॑ भव॑ति॒ मृध॑ ए॒व तेन॒ यज॑मा॒नोऽप॑ हतः

### मन्त्रः
इन्द्र॑व्ँवृ॒त्रञ्ज॑घ्नि॒वाꣳस॒म्मृधो॒ऽभि प्रावे॑पन्त ।  
#### टीका
1इन्द्रं वृत्रमित्यादि ॥ वैमृधस्यैकादशकपालस्य विधिः । वृत्रं हतवन्तमिन्द्रं मृधस्सङ्ग्रामाभिमुख्येन आगत्य प्रकर्षेणावेपयन् ।
### मन्त्रः
स ए॒तव्ँवै॑मृ॒धम्पू॒णमा॑सेऽनुनिर्वा॒प्य॑मपश्यत् ।  
तन्निर॑वपत् ।  
तेन॒ वै स मृधोऽपा॑हत ।  
यद्वै॑मृ॒धᳶ पू॒र्णमा॑सेऽनुनिर्वा॒प्यो॑ भव॑ति ।  
मृध॑ ए॒व तेन॒ यज॑मा॒नोऽप॑ हते ।  

#### टीका
स एतमित्यादि । विमृदिन्द्रः तस्येदं कर्म वैमृधं प्रधानानन्तरं अनुनिर्वाप्यम् । गतमन्यत् ॥
### संयुक्तमन्त्रः  
इन्द्रो॑ वृ॒त्रꣳ ह॒त्वा दे॒वता॑भिश्चेन्द्रि॒येण॑ च॒ व्या᳚र्ध्यत॒ स ए॒तमा᳚ग्ने॒यम॒ष्टाक॑पालममावा॒स्या॑यामपश्यदै॒न्द्रन्दधि॑ [15]  तन्निर॑वप॒त्तेन॒ वै स दे॒वता᳚श्चेन्द्रि॒यञ्चावा॑रुन्द्ध॒ यदा᳚ग्ने॒यो᳚ऽष्टाक॑पालोऽमावा॒स्या॑या॒म्भव॑त्यै॒न्द्रन्दधि॑ दे॒वता᳚श्चै॒व तेने᳚न्द्रि॒यञ्च॒ यज॑मा॒नोऽव॑ रुन्द्धे
### मन्त्रः
इन्द्रो॑ वृ॒त्रꣳ ह॒त्वा दे॒वता॑भिश्चेन्द्रि॒येण॑ च॒ व्या᳚र्ध्यत ।  
स ए॒तमा᳚ग्ने॒यम॒ष्टाक॑पालममावा॒स्या॑यामपश्यत्  ।  
ऐ॒न्द्रन्दधि॒ तन्निर॑वपत् ।  
तेन॒ वै स दे॒वता᳚श्चेन्द्रि॒यञ्चावा॑रुन्द्धे ।  
यदा᳚ग्ने॒यो᳚ऽष्टाक॑पालोऽमावा॒स्या॑या॒म्भव॑ति ।  
ऐ॒न्द्रन्दधि॑ दे॒वता᳚श्चै॒व तेने᳚न्द्रि॒यञ्च॒ यज॑मा॒नोऽव॑ रुन्द्धे ।  
#### टीका
2इन्द्रो वृत्रं हत्येत्यादि ॥ ऐन्द्राग्नस्य विधिः, ऐन्द्रस्य च दध्नः ॥
### संयुक्तमन्त्रः  
इन्द्र॑स्य वृ॒त्रञ्ज॒घ्नुष॑ इन्द्रि॒यव्ँवी॒र्य॑म्पृथि॒वीमनु॒ व्या᳚र्च्छ॒त्तदोष॑धयो वी॒रुधो॑ऽभव॒न्थ्स प्र॒जाप॑ति॒मुपा॑धावद्वृ॒त्रम्मे॑ ज॒घ्नुष॑ इन्द्रि॒यव्ँवी॒र्य᳚म् [16]  पृ॒थि॒वीमनु॒ व्या॑र॒त्तदोष॑धयो वी॒रुधो॑ऽभूव॒न्निति॒ स प्र॒जाप॑तिᳶ प॒शून॑ब्रवीदे॒तद॑स्मै॒ सन्न॑य॒तेति॒ तत्प॒शव॒ ओष॑धी॒भ्योऽध्या॒त्मन्थ्सम॑नय॒न्तत्प्रत्य॑दुह॒न्यथ्स॒मन॑य॒न्तथ्सा᳚न्ना॒य्यस्य॑ सान्नाय्य॒त्वय्ँयत्प्र॒त्यदु॑ह॒न्तत्प्र॑ति॒धुष॑ᳶ प्रतिधु॒क्त्वम्
### मन्त्रः
इन्द्र॑स्य वृ॒त्रञ्ज॒घ्नुष॑  इन्द्रि॒यव्ँवी॒र्य॑म्पृथि॒वीमनु॒ व्या᳚र्च्छत् ।  

#### टीका
3इन्द्रस्य वृत्रं जघ्नुष इत्यादिना सान्नाय्यादीनामुत्पत्तिक्रमं दर्शयति - वृत्रं हतवत इन्द्रस्य इन्द्रियं वीर्यं च पृथिवीमनुप्रविश्य व्यार्छत् विविधं व्याप्तमभवत् । अर्तेः 'पाघ्रा ' इत्यादिना ऋच्छादेशः ।

### मन्त्रः
तदोष॑धयो वी॒रुधो॑ऽभवन् ।

#### टीका
तच्च पृथिवीमनुप्रविष्टं इन्द्रियं वीर्यं च ओषधयो वीरुधश्चाभवन् तदात्मना परिणतमभूत् -
'ओषध्यः फलपाकान्ता लता गुल्माश्च वीरुधः' इति ।
### मन्त्रः
स प्र॒जाप॑ति॒मुपा॑धावत् ।  
वृ॒त्रम्मे॑ ज॒घ्नुष॑ इन्द्रि॒यव्ँवी॒र्य᳚म्  पृ॒थि॒वीमनु॒ व्या॑रत् ।  
तदोष॑धयो वी॒रुधो॑ऽभूव॒न्निति॑ ।  
#### टीका
अथेन्द्रः प्रजापतिमुपाधावत् 'वृत्रं जघ्नुषः' इत्यादि वदन् ।
### मन्त्रः
स प्र॒जाप॑तिᳶ प॒शून॑ब्रवीत् ।  
ए॒तद॑स्मै॒ सन्न॑य॒तेति॑ ।  
#### टीका
अथ तच्छ्रुत्वा प्रजापतिः पशूनब्रवीत् एतदिन्द्रियादिकमस्मै इन्द्राय संनयत सम्यगिमं प्रापयतेति ।
### मन्त्रः
तत्प॒शव॒ ओष॑धी॒भ्योऽध्या॒त्मन्थ्सम॑नयन् ।  
#### टीका
पशवश्च ओषधीभ्यः ओषधीनां सकाशात् तृणादिभक्षणद्वारेण तदिन्द्रियादिकं आत्मन्यधिसमनयन् आत्मनि सम्यगानीतवन्तः ।

### मन्त्रः
तत्प्रत्य॑दुहन् ।  
#### टीका
तच्चानुनीतं सञ्जातं प्रत्यदुहन् ओषधीभ्य आत्मनि दुग्धं प्रत्यदुहन् इन्द्राय पुतरदुहन् ।

### मन्त्रः
यथ्स॒मन॑यन् ।  
तथ्सा᳚न्ना॒य्यस्य॑ सान्नाय्य॒त्वम् ।  
यत्प्र॒त्यदु॑हन् ।  
तत्प्र॑ति॒धुष॑ᳶ प्रतिधु॒क्त्वम् ।
#### टीका
एवं सन्नयनात् सान्नाय्यत्वं, प्रतिदोहनात् प्रतिधुक्त्वं पयसः । प्रतिदुह्यत इति प्रतिधुक्, छान्दसो वर्णविकारः । नयतेर्ण्यति 'पाय्यसान्नाय्य' इति निपात्यते, निपातनादेवाभिमतस्वरसिद्धिः ॥

### संयुक्तमन्त्रः  
सम॑नैषु॒ᳶ प्रत्य॑धुख्ष॒न्न तु मयि॑ श्रयत॒ इत्य॑ब्रवीदे॒तद॑स्मै [17]  शृ॒तङ्कु॑रु॒तेत्य॑ब्रवी॒त्तद॑स्मै शृ॒तम॑कुर्वन्निन्द्रि॒यव्ँवावास्मि॑न्वी॒र्य॑न्तद॑श्रय॒न्तच्छृ॒तस्य॑ शृत॒त्वꣳ सम॑नैषु॒ᳶ प्रत्य॑धुख्षन्   
### मन्त्रः
सम॑नैषु॒ᳶ प्रत्य॑धुख्षन् ।   
न तु मयि॑ श्रयत॒ इत्य॑ब्रवीत् ।  

#### टीका
4अथेन्द्रः प्रजापतिमब्रवीत् मदीयमिन्द्रियादिकं पशवः ओषधीभ्य आत्मनि समनैषुः । मह्यं च प्रत्यधुक्षन् । 'शल इगुपधादनिटः क्सः' । कर्तुमपि न श्रयते न पच्यते न मयि प्रीतिं करोति । श्रिञ् पाके, व्यत्ययेन शप् ।
### मन्त्रः
ए॒तद॑स्मै शृ॒तङ्कु॑रु॒तेत्य॑ब्रवीत् ।
#### टीका
अथ प्रजापतिः पशूनब्रवीत् एतदस्मै इन्द्राय शृतं पक्वं कुरुत । यद्वा - न तु मयि श्रयते स्थितिं न करोति । श्रीञ् सेवायाम् ।
### मन्त्रः

तद॑स्मै शृ॒तम॑कुर्वन् ।  
इ॒न्द्रि॒यव्ँवावास्मि॑न्वी॒र्य॑न्तद॑श्रयन् ।  
तच्छृ॒तस्य॑ शृत॒त्वम् ।  
सम॑नैषु॒ᳶ प्रत्य॑धुख्षन्  ।  
#### टीका
एवमिन्द्रेणोक्ते प्रजापतिरब्रवीत् एतदस्मै शृतं पक्वं कुरुत यथाऽस्मिन् श्रयत इति । शृतेति 'शृतं पाके' इति निपात्यते । यद्वा - शृणोतेः शृतमिति छान्दसं संप्रसारणम् ॥
### संयुक्तमन्त्रः  
शृ॒तम॑क्र॒न्न तु मा॑ धिनो॒तीत्य॑ब्रवीदे॒तद॑स्मै॒ दधि॑ कुरु॒तेत्य॑ब्रवी॒त्तद॑स्मै॒ दध्य॑कुर्व॒न्तदे॑नमधिनो॒त्तद्द॒ध्नो द॑धि॒त्वम्
### मन्त्रः
शृ॒तम॑क्रन्न् ।  
न तु मा॑ धिनो॒तीत्य॑ब्रवीत् ।  
#### टीका
5अक्रन् ॥ लुङि 'मन्त्रे घस' इति च्लेर्लुक्' । धिवि प्रीणने, इदित्वान्नुम्, 'धिन्विकृण्व्योरच' इत्युप्रत्ययः ।
### मन्त्रः
ए॒तद॑स्मै॒ दधि॑ कुरु॒तेत्य॑ब्रवीत् ।  
#### टीका
अथ प्रजापतिरब्रवीत् पशूनेतदस्मै दधि प्रीणनं कुरुतेति ।
### मन्त्रः
तद॑स्मै॒ दध्य॑कुर्वन् ।  
#### टीका
ते चास्मै प्रीणनमकुर्वन् ।
### मन्त्रः
तदे॑नमधिनोत् ।  
#### टीका
तदेनमित्यादि । गतम् ।
### मन्त्रः
तद्द॒ध्नो द॑धि॒त्वम् ।
#### टीका
धिनोतीति दधि । धिनोतेः किः द्विर्वचनादि । दधातिर्वा प्रीणने, (इदित्वान्नुम्,) 'आदृगमहन' इति किन्प्रत्ययः ।

 दध्न इत्यनङादेशस्योदात्तत्वादुदात्तनिवृत्तिस्वरेण विभक्तेरुदात्तत्वम् ॥
### संयुक्तमन्त्रः  

ब्र॑ह्मवा॒दिनो॑ वदन्ति द॒ध्नᳶ पूर्व॑स्याव॒देय᳚म् [18]  दधि॒ हि पूर्व॑ङ्क्रि॒यत॒ इत्यना॑दृत्य॒ तच्छृ॒तस्यै॒व पूर्व॒स्याव॑ द्येदिन्द्रि॒यमे॒वास्मि॑न्वी॒र्यꣵ॑ श्रि॒त्वा द॒ध्नोपरि॑ष्टाद्धिनोति यथापू॒र्वमुपै॑ति
### मन्त्रः
ब्र॒ह्म॒वा॒दिनो॑ वदन्ति ।  
द॒ध्नᳶ पूर्व॑स्याव॒देय᳚म् ।  

#### टीका
6ब्रह्मवादिन इत्यादि ॥ अन्तिमायामेव रजन्यां दध्युत्पाद्यते उत्तरेद्युः प्रातर्दोह इति दध्नः पूर्वत्वमिति ।
### मन्त्रः
दधि॒ हि पूर्व॑ङ्क्रि॒यत॒ इत्यना॑दृत्य॒ तच्छृ॒तस्यै॒व पूर्व॒स्याव॑ द्येत् ।  
इ॒न्द्रि॒यमे॒वास्मि॑न्वी॒र्यꣵ॑ श्रि॒त्वा द॒ध्नोपरि॑ष्टाद्धिनोति ।  
य॒था॒पू॒र्वमुपै॑ति   ।  
#### टीका
एतद्दूषयति - अनादृत्येत्यादि । यदिन्द्रस्येन्द्रियादिकमोषधीभ्य आनीय इन्द्राय प्रतिदुग्धं तदिन्द्रे प्रथमं श्रित्वा सेवितं पक्वं वा कृत्वा उपरिष्टादुत्तरकालं दधिभागेन इन्द्रं धिनोति तस्माच्छ्रितस्यैव पूर्वत्वम् । गतमन्यत् ॥
### संयुक्तमन्त्रः  
यत्पू॒तीकै᳚र्वा पर्णव॒ल्कैर्वा॑त॒ञ्च्याथ्सौ॒म्यन्तद्यत्क्व॑लै राख्ष॒सन्तद्यत्त॑ण्डु॒लैर्वै᳚श्वदे॒वन्तद्यदा॒तञ्च॑नेन मानु॒षन्तद्यद्द॒ध्ना तथ्सेन्द्र॑न्द॒ध्ना त॑नक्ति [19]  से॒न्द्र॒त्वाया᳚ग्निहोत्रोच्छेष॒णम॒भ्यात॑नक्ति य॒ज्ञस्य॒ सन्त॑त्यै
### मन्त्रः
यत्पू॒तीकै᳚र्वा पर्णव॒ल्कैर्वा॑त॒ञ्च्याथ्सौ॒म्यन्तत् ।  

#### टीका
7यदित्यादि ॥ पूतीकः सोमसदृशो लताविशेषः । पर्णवल्कः पलाशवृन्तम् । आतञ्चनं द्रव्यान्तरसंप्रयोगेन पयसो घनीभावः । तञ्चू सङ्कोचने ।
### मन्त्रः
यत्क्व॑लै राख्ष॒सन्तत् ।        
#### टीका
क्वलः ह्रस्वह्रदः ।
### मन्त्रः
यत्त॑ण्डु॒लैर्वै᳚श्वदे॒वन्तत् ।  
यदा॒तञ्च॑नेन मानु॒षन्तत् ।  
#### टीका
तण्डुलाः - गताः ।
### मन्त्रः
यद्द॒ध्ना तथ्सेन्द्र॑म् ।   
द॒ध्ना त॑नक्ति ।
#### टीका
आतञ्चनद्रव्यं दधि प्रसिद्धम् ।
### मन्त्रः
से॒न्द्र॒त्वाया᳚ग्निहोत्रोच्छेष॒णम॒भ्यात॑नक्ति य॒ज्ञस्य॒ सन्त॑त्यै ।
#### टीका
सेन्द्रमिन्द्रेण देवतया सहितम् । अग्निहोत्रोच्छेषणं अग्निहोत्रशेषः यवागूशेषः । तदभ्यातनक्ति दध्ना आतच्य उपर्यातनक्ति यज्ञस्याविच्छेदाय ॥
### संयुक्तमन्त्रः  
इन्द्रो॑ वृ॒त्रꣳ ह॒त्वा परा᳚म्परा॒वत॑मगच्छ॒दपा॑राध॒मिति॒ मन्य॑मान॒स्तन्दे॒वता॒ᳶ प्रैष॑मैच्छ॒न्थ्सो᳚ऽब्रवीत्प्र॒जाप॑ति॒र्यᳶ प्र॑थ॒मो॑ऽनुवि॒न्दति॒ तस्य॑ प्रथ॒मम्भा॑ग॒धेय॒मिति॒ तम्पि॒तरोऽन्व॑विन्द॒न्तस्मा᳚त्पि॒तृभ्य॑ᳶ पूर्वे॒द्युᳵ क्रि॑यते
### मन्त्रः
इन्द्रो॑ वृ॒त्रꣳ ह॒त्वा परा᳚म्परा॒वत॑मगच्छत् ।  

#### टीका
8इन्द्रो वृत्रं हत्वेति ॥ पितृयज्ञविधिः परां परावतमिति । देशमगच्छत् । 'उपसर्गाच्छन्दसि धात्वर्थे' इति वनिप् ।
### मन्त्रः
अपा॑राध॒मिति॒ मन्य॑मान॒स्तन्दे॒वता॒ᳶ प्रैष॑मैच्छन् ।  
#### टीका
अपाराधं अपारात्सम् । छान्दसस्सिज्लुक् । वृत्रं हतवानिति सापराधमात्मानं मन्यमानो दूरात् गन्तुं श्रेय इति निश्चित्यागच्छत् । अथ देवास्तं प्रैषं प्राप्तुमैच्छन् । इष गतौ ।
### मन्त्रः
सो᳚ऽब्रवीत् ।  
#### टीका
सोऽब्रवीदित्यादि । गतम् ।
### मन्त्रः
प्र॒जाप॑ति॒र्यᳶ प्र॑थ॒मो॑ऽनुवि॒न्दति॑ ।  
तस्य॑ प्रथ॒मम्भा॑ग॒धेय॒मिति॑ ।  
तम्पि॒तरोऽन्व॑विन्दन् ।  
तस्मा᳚त्पि॒तृभ्य॑ᳶ पूर्वे॒द्युᳵ क्रि॑यते ।  
#### टीका
अनुविन्दति अनुक्रमेण लभते । पूर्वेद्युः पूर्वस्मिन्नह्नि । 'सद्यः परुत्' इत्यादिना निपात्यते ॥

### संयुक्तमन्त्रः  
सो॑ऽमावा॒स्या᳚म्प्रत्याग॑च्छ॒त्तन्दे॒वा अ॒भि सम॑गच्छ॒न्तामा वै नः॑ [20]  अ॒द्य वसु॑ वस॒तीतीन्द्रो॒ हि दे॒वाना॒व्ँवसु॒ तद॑मावा॒स्या॑या अमावास्य॒त्वम्
### मन्त्रः
सो॑ऽमावा॒स्या᳚म्प्रत्याग॑च्छत् ।

#### टीका
9अमावास्यां प्रति, लक्षणे कर्मप्रवचनीयत्वं, अमावास्यया गमनं लक्ष्यते इति ।
### मन्त्रः
तन्दे॒वा अ॒भि सम॑गच्छन् ।  
#### टीका
अथामावास्यायां देवास्तमिन्द्रमभि समगच्छन्त आभिमुख्येन सङ्गता अभवन् ।
### मन्त्रः
तामा वै नो॒ऽद्य वसु॑ वस॒तीति॑ ।   
#### टीका
कथं वदन्तः? अद्य अस्मिन्नह्नि नः अस्माकं वसु अस्मदीयं धनं इन्द्रोयं अमा सहास्माभिर्वसतीति । एवं देवा वदन्त एनमिन्द्रमभिगताः समागताः ।
### मन्त्रः
इन्द्रो॒ हि दे॒वाना॒व्ँवसु॑ ।  

#### टीका
इन्द्रो हीति । वसु वरिष्ठं द्रव्यं(वा) ।
### मन्त्रः
तद॑मावा॒स्या॑या अमावास्य॒त्वम्  ।  
#### टीका
अमावास्यत्वमिति अमा सह वसन्त्यस्यामिन्द्रो देवताश्चेत्यमावास्या । अधिकरणे ण्यत् । इदञ्च व्युत्पत्त्यन्तरं, अमा वसतः सुर्याचन्द्रमसावस्यामिति व्युत्पत्तिदर्शनात् ॥

### संयुक्तमन्त्रः  
ब्र॑ह्मवा॒दिनो॑ वदन्ति किन्देव॒त्यꣳ॑ सान्ना॒य्यमिति॑ वैश्वदे॒वमिति॑ ब्रूया॒द्विश्वे॒ हि तद्दे॒वा भा॑ग॒धेय॑म॒भि स॒मग॑च्छ॒न्तेति
### मन्त्रः
ब्र॒ह्म॒वा॒दिनो॑ वदन्ति  ।  
कि॒न्दे॒व॒त्यꣳ॑ सान्ना॒य्यमिति॑ ।  
वै॒श्व॒दे॒वमिति॑ ब्रूयात् ।  
विश्वे॒ हि तद्दे॒वा भा॑ग॒धेय॑म॒भि स॒मग॑च्छ॒न्तेति॑ ।

#### टीका
10वैश्वदेवमिति ॥ वृत्रवधादनन्तरमिन्द्रियं वीर्यं च दूरतरं गतम् । पितृभिः प्रत्यानीतमिन्द्रममावास्यायां सान्नाय्येन प्रवृद्धेन्द्रियवीर्यं कर्तुं विश्वेदेवास्तत्सान्नाय्य एवैन्द्रं भागधेयं अभिसमगच्छन्त । तस्माद्वैश्वदेवं भवितुं युक्तमिति ॥

### संयुक्तमन्त्रः  
अथो॒ खल्वै॒न्द्रमित्ये॒व ब्रू॑या॒दिन्द्र॒व्ँवाव ते तद्भि॑ष॒ज्यन्तो॒ऽभि सम॑गच्छ॒न्तेति॑ ॥ [21]  

### मन्त्रः
अथो॒ खल्वै॒न्द्रमित्ये॒व ब्रू॑यात् ।  
इ॒न्द्र॒व्ँवाव ते तद्भि॑ष॒ज्यन्तो॒ऽभि सम॑गच्छ॒न्तेति॑ ॥
#### टीका
11दूषयति - अथो इति ॥ तदानीं देवा इन्द्रं भिषज्यन्त एवाभिसमगच्छन्त न त्वात्मभागलब्धये । तल्लाभहेतौ शतृप्रत्ययः । इन्द्रभैषज्यार्थमेव अभिसमगच्छन्त । तस्माद्वीश्वे देवाः प्रसक्ता एवेति ऐन्द्रमित्येवोत्तरं समीचीनमिति । भिषज्यतिः कण्ड्वादिर्यगन्तः ॥

इति द्वितीये पञ्चमे तृतीयोनुवाकः ॥

## अनुवाकः ४ भ्रातृव्यतः पशुकामस्य च यागौ । सान्नायदेवता च ।  

प्रजापतिऋषिः ।
### संयुक्तमन्त्रः  
ब्र॒ह्म॒वा॒दिनो॑ वदन्ति॒ स त्वै द॑र्शपूर्णमा॒सौ य॑जेत॒ य ए॑नौ॒ सेन्द्रौ॒ यजे॒तेति॑ वैमृ॒धᳶ पू॒र्णमा॑सेऽनुनिर्वा॒प्यो॑ भवति॒ तेन॑ पू॒र्णमा॑स॒स्सेन्द्र॑ ऐ॒न्द्रन्दध्य॑मावा॒स्या॑या॒न्तेना॑मावा॒स्या॑ सेन्द्रा॒ य ए॒वव्ँवि॒द्वान्द॑र्शपूर्णमा॒सौ यज॑ते॒ सेन्द्रा॑वे॒वैनौ॑ यजते॒ श्वश्श्वो᳚ऽस्मा ईजा॒नाय॒ वसी॑यो भवति
### मन्त्रः
ब्र॒ह्म॒वा॒दिनो॑ वदन्ति ।  
स त्वै द॑र्शपूर्णमा॒सौ य॑जेत ।  
#### टीका
1ब्रह्मवादिन इत्यादि ॥ गतम् ।

### मन्त्रः
य ए॑नौ॒ सेन्द्रौ॒ यजे॒तेति॑ ।  
वै॒मृ॒धᳶ पू॒र्णमा॑सेऽनुनिर्वा॒प्यो॑ भवति ।  
तेन॑ पू॒र्णमा॑स॒स्सेन्द्र॑ ऐ॒न्द्रन्दध्य॑मावा॒स्या॑या॒न्तेना॑मावा॒स्या॑ सेन्द्रा᳚।  

य ए॒वव्ँवि॒द्वान्द॑र्शपूर्णमा॒सौ यज॑ते ।  
सेन्द्रा॑वे॒वैनौ॑ यजते ।  
श्वश्श्वो᳚ऽस्मा ईजा॒नाय॒ वसी॑यो भवति ।  

#### टीका
एनावित्यादि । अविदुषो नार्थः । पूर्णमासे वैमृधेन अमावास्यायामैन्द्रेण दध्ना च इत्येवं विदित्वेष्टवते यजमानायोत्तरमुत्तरं दिनं प्रशस्ततरं भवति ॥

### संयुक्तमन्त्रः  
दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा ए॒ताम् [22] इष्टि॑मपश्यन्नाग्नावैष्ण॒वमेका॑दशकपाल॒ꣳ॒ सर॑स्वत्यै च॒रुꣳ सर॑स्वते च॒रुन्ताम्पौ᳚र्णमा॒सꣳ स॒ꣵ॒स्थाप्यानु॒ निर॑वप॒न्ततो॑ दे॒वा अभ॑व॒न्परासु॑रा॒ यो भ्रातृ॑व्यवा॒न्थ्स्याथ्स पौ᳚र्णमा॒सꣳ स॒ꣵ॒स्थाप्यै॒तामिष्टि॒मनु॒ निर्व॑पेत्पौर्णमा॒सेनै॒व वज्र॒म्भ्रातृ॑व्याय प्र॒हृत्या᳚ग्नावैष्ण॒वेन॑ दे॒वता᳚श्च य॒ज्ञञ्च॒ भ्रातृ॑व्यस्य वृङ्क्ते मिथु॒नान्प॒शून्थ्सा॑रस्व॒ताभ्या॒य्ँयाव॑दे॒वास्यास्ति॒ तत् [23] सर्व॑व्ँवृङ्क्ते  

### मन्त्रः
दे॒वा वै यद्य॒ज्ञेऽकु॑र्वत ।   
तदसु॑रा अकुर्वत ।  
ते दे॒वा ए॒तामिष्टि॑मपश्यन् ।  

आ॒ग्ना॒वै॒ष्ण॒वमेका॑दशकपालम् ।  
सर॑स्वत्यै च॒रुꣳ सर॑स्वते च॒रुन्ताम्पौ᳚र्णमा॒सꣳ स॒ꣵ॒स्थाप्यानु॒ निर॑वपन् ।  
ततो॑ दे॒वा अभ॑वन् ।  
परासु॑रा॒ यो भ्रातृ॑व्यवा॒न्थ्स्यात् ।  
स पौ᳚र्णमा॒सꣳ स॒ꣵ॒स्थाप्यै॒तामिष्टि॒मनु॒ निर्व॑पेत् ।  


#### टीका
2देवा वा इत्यादि ॥ गतम् । एतामिष्टिमिति । वक्ष्यमाणां त्रिहविष्कां पौर्णमासीसमाप्त्यनन्तरं तस्या अनुनिर्वाप्यामकुर्वन् । पौर्णमास्येवानुनिर्वाप्यसहिता फलं ददाति (कूग[कुहू]श्च) ।

### मन्त्रः
पौ॒र्ण॒मा॒सेनै॒व वज्र॒म्भ्रातृ॑व्याय प्र॒हृत्या᳚ग्नावैष्ण॒वेन॑ दे॒वता᳚श्च य॒ज्ञञ्च॒ भ्रातृ॑व्यस्य वृङ्क्ते ।  

मि॒थु॒नान्प॒शून्थ्सा॑रस्व॒ताभ्या॒य्ँयाव॑दे॒वास्यास्ति॒ तथ्सर्व॑व्ँवृङ्क्ते ।

#### टीका
पौर्णमासेनैवेत्यादि । वृङ्क्ते वर्जयति स्वयं गृह्णाति । यस्मादेवं तस्माद्यावत्किञ्चित् भ्रातृव्यस्य विद्यते तत्सर्वमनयेष्ट्या वृङ्क्ते ॥

### संयुक्तमन्त्रः  
पौर्णमा॒सीमे॒व य॑जेत॒ भ्रातृ॑व्यवा॒न्नामा॑वा॒स्याꣳ॑ ह॒त्वा भ्रातृ॑व्य॒न्ना प्या॑ययति
### मन्त्रः
पौ॒र्ण॒मा॒सीमे॒व य॑जेत ।   
भ्रातृ॑व्यवा॒न्नामा॑वा॒स्याꣳ॑ ह॒त्वा भ्रातृ॑व्य॒न्ना प्या॑ययति ।  

#### टीका
3नामावास्यामिति ॥ तत्र पितृयज्ञ एव क्रियते । तत्राप्यायितस्य वधादनाप्यायनमेव श्रेयः इति लुप्यते, 'अमावास्यायां प्याययन्ति' इति । तद्वत्पौर्णमास्या पौर्णमासे भ्रातृव्यं हत्वा अमावास्यालोपेनाप्यायनं अस्य निवर्तयति । यावदमावास्यामाप्यायितस्य वृद्ध्या वृत्रस्य अमावास्याया ऊर्ध्वं वधः क्रियते । तत्राप्यायितस्य वधादनाप्यायनमेव श्रेय इति लुप्यते अमावास्या ॥

### संयुक्तमन्त्रः  
साकम्प्रस्था॒यीये॑न यजेत प॒शुका॑मो॒ यस्मै॒ वा अल्पे॑ना॒हर॑न्ति॒ नात्मना॒ तृप्य॑ति॒ नान्यस्मै॑ ददाति॒ यस्मै॑ मह॒ता तृप्य॑त्या॒त्मना॒ ददा᳚त्य॒न्यस्मै॑ मह॒ता पू॒र्णꣳ हो॑त॒व्य॑न्तृ॒प्त ए॒वैन॒मिन्द्र॑ᳶ प्र॒जया॑ प॒शुभि॑स्तर्पयति

### मन्त्रः
साकम्प्रस्था॒यीये॑न यजेत प॒शुका॑मः ।  
यस्मै॒ वा अल्पे॑ना॒हर॑न्ति ।  
नात्मना॒ तृप्य॑ति ।  
नान्यस्मै॑ ददाति ।  

#### टीका
4साकंप्रस्थायीयेनेति ॥ साकं सह ब्राह्मणैः प्रतिष्ठते होतुमिति साकंप्रस्थायी अध्वर्युः । तस्य सम्बन्धी साकंप्रस्थायीयो यागः । तत्र द्वौ सायं दोहौ द्वौ प्रातर्दोहौ । तत्र ब्राह्मणाः पूर्णपात्रैः अध्वर्युं जुह्वन्तमनुजुह्वति । अमावास्यैव (स्या)विक्रियते ।
### मन्त्रः
यस्मै॑ मह॒ता तृप्य॑ति ।  
आ॒त्मना॒ ददा᳚ति ।   
#### टीका
यस्मै वेति । यस्मै अल्पेन प्रमाणेन धनादिकमाहरन्ति अथ स नात्मना तृप्यति । येनात्मनि तृप्तिर्नास्ति असौ धनान्तरं च नान्यस्मै दातुं शक्नोति ।

### मन्त्रः  
अ॒न्यस्मै॑ मह॒ता पू॒र्णꣳ हो॑त॒व्य᳚म्  ।  
तृ॒प्त ए॒वैन॒मिन्द्र॑ᳶ प्र॒जया॑ प॒शुभि॑स्तर्पयति  ।
#### टीका
यदि महता प्रमाणेन अस्मा आहरन्ति, स स्वयं च तृप्यति, अन्यस्मै चायं महता प्रमाणेन ददाति, तस्याप्यतृप्तिर्भवतीतिभावः ॥
### मन्त्रः  
दा॒रु॒पा॒त्रेण॑ जुहोति ।
#### टीका
5दारुपात्रेणेति ॥ औदुम्बरैश्चतुर्भिः पात्रैः ।
### मन्त्रः
न हि मृ॒न्मय॒माहु॑तिमानशे ।
#### टीका
न हीति । मृन्मयं कुम्भादिकं न ह्याहुतिमानशे अश्नुते आहुतिसाधनं न भवति । मृन्मयेन हुता आहुतिरेव न स्यादिति यावत् । 'एकाचो नित्यं मयटमिच्छन्ति' इति मयट् ॥
### संयुक्तमन्त्रः  
औदु॑म्बरम् [24] भ॒व॒त्यूर्ग्वा उ॑दु॒म्बर॒ ऊर्क्प॒शव॑ ऊ॒र्जैवास्मा॒ ऊर्ज॑म्प॒शूनव॑ रुन्द्धे
### मन्त्रः
औदु॑म्बरम्भवति ।  
ऊ्ग्वा उ॑दु॒म्बरः ।  
ऊर्क्प॒शवः॑ ।   
ऊ॒र्जैवास्मा॒ ऊर्ज॑म्प॒शूनव॑ रुन्द्धे ।
#### टीका
6औदुम्बरमित्यादि ॥ गतम् । 'अनुदात्तादेरञ्" ॥

### संयुक्तमन्त्रः  
नाग॑तश्रीर्महे॒न्द्रय्ँय॑जेत॒ त्रयो॒ वै ग॒तश्रि॑यश्शुश्रु॒वान्ग्रा॑म॒णी रा॑ज॒न्य॑स्तेषा᳚म्महे॒न्द्रो दे॒वता
### मन्त्रः
नाग॑तश्रीर्महे॒न्द्रय्ँय॑जेत ।  

त्रयो॒ वै ग॒तश्रि॑यश्शुश्रु॒वान् ग्रा॑म॒णी रा॑ज॒न्यः॑।  

#### टीका
7नागतश्रीरित्यादि ॥ शुश्रुवान् षडङ्गवेदत्रयवेदी श्रुतसंपन्नः । स च प्राप्तश्रीः, 'सा हि श्रीरमृता सताम्' इति श्रीत्वाद्वेदानाम् । ग्रामणीः ग्रामाध्यक्षः । राज्ञोपत्यं राजन्यः । 'राजश्वशुराद्यत्', 'राज्ञोपत्ये जातिग्रहणम्' इति क्षत्रिय उच्यते ।
### मन्त्रः
तेषा᳚म्महे॒न्द्रो दे॒वता᳚ ।
#### टीका
स्पष्टमेतयोर्गतश्रीत्वं, यतो हिन्द्र एषां देवता । तस्मादेभ्योऽन्योऽगतश्रीः महेन्द्रं यष्टुं नार्हति ॥
### संयुक्तमन्त्रः  
यो वै स्वान्दे॒वता॑मति॒यज॑ते॒ प्र स्वायै॑ दे॒वता॑यै च्यवते॒ न परा॒म्प्राप्नो॑ति॒ पापी॑यान्भवति
### मन्त्रः
यो वै स्वान्दे॒वता॑मति॒यज॑ते ।  
प्र स्वायै॑ दे॒वता॑यै च्यवते ।  
न परा॒म्प्राप्नो॑ति ।  
#### टीका
8यो वा इत्यादि ॥ आत्मीयदेवतातिक्रमेण योऽर्न्यां देवतां यजते स स्वाया देवतायास्तावत् प्रच्यवते तस्या अनुग्राह्यो न भवति ।
### मन्त्रः
पापी॑यान्भवति ।
#### टीका
ततश्च पापीयान् पापतरो भवति । अयष्टुरस्यापापत्वमेव । यष्टुः पापतरत्वं स्यात्, देवतावत्त्वाभावात् ॥
### संयुक्तमन्त्रः
स॒व्ँव॒थ्स॒रमिन्द्र॑य्ँयजेत सव्ँवथ्स॒रꣳ हि व्र॒तन्नाति॒ स्वा [25]  ए॒वैन॑न्दे॒वते॒ज्यमा॑ना॒ भूत्या॑ इन्द्धे॒ वसी॑यान्भवति
### मन्त्रः
स॒व्ँव॒थ्स॒रमिन्द्र॑य्ँयजेत ।  
स॒व्ँव॒थ्स॒रꣳ हि व्र॒तम् ।   
नाति॒ स्वै॒वैन॑न्दे॒वते॒ज्यमा॑ना॒ भूत्या॑ इन्द्धे ।  

#### टीका
9संवत्सरमित्यादि ॥ संवत्सरातिक्रमे व्रतं नास्ति । तस्मात् गतश्रीत्वाय संवत्सरं व्रतं चरन्तं स्वा आत्मीया देवता इन्द्र इज्यमाना एनमवग्तश्रियं भूत्यर्थं इन्धे दीपयति ।
### मन्त्रः
वसी॑यान्भवति ।
#### टीका
ततो वसीयान् वसुमत्तरो भवति, महेन्द्रयागार्हो गतश्रीरेव भवति, गता श्रीः आत्मीया देवता अनेनेति कृत्वा ॥
### संयुक्तमन्त्रः  
सव्ँवथ्स॒रस्य॑ प॒रस्ता॑द॒ग्नये᳚ व्र॒तप॑तये पुरो॒डाश॑म॒ष्टाक॑पाल॒न्निर्व॑पेत् सव्ँवथ्स॒रमे॒वैन॑व्ँवृ॒त्रञ्ज॑घ्नि॒वाꣳस॑म॒ग्निर्व्र॒तप॑तिर्व्र॒तमा ल॑म्भयति॒ ततोऽधि॒ काम॑य्ँयजेत ॥ [26]  
### मन्त्रः
स॒व्ँव॒थ्स॒रस्य॑ प॒रस्ता॑द॒ग्नये᳚ व्र॒तप॑तये पुरो॒डाश॑म॒ष्टाक॑पाल॒न्निर्व॑पेत् ।  


#### टीका
10ततस्समाप्ते संवत्सरे गते अग्नये व्रतपतये पुरोडाशमष्टाकपालं निर्वपेत् ।
### मन्त्रः
स॒व्ँव॒थ्स॒रमे॒वैन॑व्ँवृ॒त्रञ्ज॑घ्नि॒वाꣳस॑म॒ग्निर्व्र॒तप॑तिर्व्र॒तमा ल॑म्भयति।  
#### टीका
सोऽग्निर्व्रतपतिः तृप्तः एनं व्रतफलमालम्भयति गतश्रीत्वमस्योत्पादयति स्वयमप्यनुज्ञाय स्थिरीकरोति । कीदृशमित्याह - संवत्सरं व्रतं चरित्वा वृत्रं वारकं पापं महेन्द्रयागानर्हत्वलक्षणं जघ्निवांसं अभिभवर्न्तं तत्फलं प्रापयति । यथा इन्द्रो वृत्रं हत्वा इन्द्रो महेन्द्रोऽभवत्, एवमयमपि त्वयोग्यतालक्षण वत्रवधेन महेन्द्रयागयोग्यो भवति ।
### मन्त्रः
ततोऽधि॒ काम॑य्ँयजेत ॥  
#### टीका
तत उपरि कामं यथेष्टं महेन्द्रमेव यजेत ॥

इति द्वितीये पञ्चमे चतुर्थोऽनुवाकः ॥

##  अनुवाकः ५ अभ्युदयेष्टिः ।   

प्रजापतिऋषिः ।

### संयुक्तमन्त्रः  
नासो॑मयाजी॒ सन्न॑ये॒दना॑गत॒व्ँवा ए॒तस्य॒ पयो॒ योऽसो॑मयाजी॒ यदसो॑मयाजी स॒न्नये᳚त्परिमो॒ष ए॒व सोऽनृ॑तङ्करो॒त्यथो॒ परै॒व सि॑च्यते सोमया॒ज्ये॑व सन्न॑येत् ।
### मन्त्रः
नासो॑मयाजी॒ सन्न॑येत् ।   
#### टीका   
1नासोमयजी सं नयेदित्यादि ॥ दधिपयोभ्यां यागस्सन्नयनम् ।
### मन्त्रः
अना॑गत॒व्ँवा ए॒तस्य॒ पयः॑ ।  

#### टीका
अनागतमिति । असोमयाजिनः पयस्सम्बन्धो नास्ति सर्वरसकारणेन सोमेन सम्बन्धाभावात् ।
### मन्त्रः
योऽसो॑मयाजी॒ यदसो॑मयाजी स॒न्नये᳚त् ।   
प॒रि॒मो॒ष ए॒व सोऽनृ॑तङ्करोति ।  

#### टीका
तस्मादसोमयाजी यदि सन्नयेत् स परिमोषश्चौर्यमेव, अस्वेन यष्टुं प्रवृत्तत्वात् । तस्मादयमनृतं करोति व्रतचारिणो यत्प्रतिषिद्धं तदेवानृतं करोति ।
### मन्त्रः
अथो॒ परै॒व सि॑च्यते ।   
सो॒म॒या॒ज्ये॑व सन्न॑येत् ।  

#### टीका
अथो अपि च परैव सिच्यते एतद्यष्टव्यं परा सिच्यते अस्थाने विनाश्यत एव । तस्मात्सोमयाज्येव सन्नयेदिति ॥
### संयुक्तमन्त्रः  
पयो॒ वै सोम॒ᳶ पय॑स्सान्ना॒य्यम्पय॑सै॒व पय॑ आ॒त्मन्ध॑त्ते

### मन्त्रः
पयो॒ वै सोमः॑ ।  
पय॑स्सान्ना॒य्यम्पय॑सै॒व पय॑ आ॒त्मन्ध॑त्ते ।

#### टीका
2पयो वा इत्यादि ॥ उभयोः पयस्त्वात्पयसा सोमेन स आत्मनि पयस्सान्नाय्यं धत्ते स्थापयति ॥

### संयुक्तमन्त्रः  
वि वा ए॒तम्प्र॒जया॑ प॒शुभि॑रर्धयति व॒र्धय॑त्यस्य॒ भ्रातृ॑व्य॒य्ँयस्य॑ ह॒विर्निरु॑प्तम्पु॒रस्ता᳚च्च॒न्द्रमाः᳚ [27]  अ॒भ्यु॑देति॑ त्रे॒धा त॑ण्डु॒लान्वि भ॑जे॒द्ये म॑ध्य॒मास्स्युस्तान॒ग्नये॑ दा॒त्रे पु॑रो॒डाश॑म॒ष्टाक॑पालङ्कुर्यात्
### मन्त्रः

वि वा ए॒तम्प्र॒जया॑ प॒शुभि॑रर्धयति ।   

#### टीका
3वि वा एतमित्यादि ॥ यस्य निरुप्तुं हविरभिलक्ष्य निर्वापे कृते पुरस्तात् पूर्वस्यां दिशि चन्द्रमा उदेति एनं प्रजया पशुभिश्च व्यर्धयति ।
### मन्त्रः
व॒र्धय॑त्यस्य॒ भ्रातृ॑व्यम् ।  
यस्य॑ ह॒विर्निरु॑प्तम्पु॒रस्ता᳚च्च॒न्द्रमा॑ अ॒भ्यु॑देति॑ ।  
त्रे॒धा त॑ण्डु॒लान् वि भ॑जेत् ।  
ये म॑ध्य॒मास्स्युस्तान॒ग्नये॑ दा॒त्रे पु॑रो॒डाश॑म॒ष्टाक॑पालङ्कुर्यात् ।  
#### टीका
वर्धयति चास्य भ्रातृव्यं शत्रुं, तथोद्यंश्चन्द्रमाः । विनष्टचन्द्रमायां हि तिथौ कर्मैतद्दर्शाख्यं क्रियते । अनेन चेष्ट्वा प्रजावान् पशुमान् भ्रातृव्यवांश्च संपद्यते । हविरभ्युद्यंश्चायं विपरीतफलस्स्यात् । तस्मान्निर्वापयागयोर्मध्ये यथा चन्द्रमसः पुरस्तादुदयो न भवति तथा कालो ग्रह्यः ॥

अत्र ब्रूमः - अस्य चन्द्रमसो द्वादश दृश्यादृश्यकला अंशाः एतेरंशैरयं दृश्यश्चादृश्यश्च भवति । तत्र स्फुटजिज्ञासायां वखा [शून्यखा] ग्निभिः शतत्रयेण द्वादशभागान् सङ्गणय्य पूर्वस्यां दिशि उदयेऽस्तमये च विचार्यमाणे कर्मद्वयसंस्कृतेनोदयराशिना विभज्य लब्धेनांशादिना युक्तस्स्फुटोर्क उदयार्को भवति । तद्युक्तो यावान् स्फुटोर्कः तावान्यदा गणितानीतोर्को भवति तदा चन्द्रमा उदेति अथ तेनैवांशादिना रहितस्स्फुटोर्को वा अस्तमयार्को वा भवति । तावान्यदा स्फुटोर्को भवति तदा चन्द्रमा अस्तमेति । यदा पुनः प्राच्यां दिश्युदयोस्तमयो वा विचार्यते तदा पूर्ववत्संगुणितान् द्वादशभागान् चन्द्रकर्मद्वयसंस्कृतेऽस्तमयराशिना विभज्य लब्धेनांशादिना स्फुटोर्क उदययुक्त उदयार्को भवति । तद्रहितोस्तमया र्कः । तत्र चन्द्रस्य उदयार्केणास्तमयार्केण वा सह यदन्तरं तस्मिन्नन्तरे यावान् कालः तेन कालेन घटिकादिना उदितोस्तं गतो वा भवति । तत्र द्वेधा चन्द्रस्योदयास्तमयौ यथा प्रतिदिनं च भवतः गोळका प्राप्तिपरित्यागाभ्यां सूर्यस्येव । तथाऽऽदित्यस्यैव सन्निकर्षाद्विप्रकर्षाच्च अस्योदयास्तमयौ भवतः । तदपि कथ्यते - अयं चन्द्रश्शीघ्रगतित्वात् प्रत्यहमर्कसमीपमागच्छति यावत्प्राच्यामस्तं व्रजति । अस्तं गतश्च ततश्शीघ्रगतित्वात् आदित्यमनुदिनं परित्यजति यावत्प्रतीच्यामुदेति । एवमस्यादित्यसन्निकर्षात् विप्रकर्षाच्च प्राच्यामस्तमयः प्रतीच्यामुदयः । तच्चन्द्रार्कयोर्भुक्त्यन्ताः द्वादशमहाभागाः अंशाः । तेन गोळार्धभागानामशीतिशतसङ्ख्यभागे हृते लब्धं पञ्चदश प्रतिपदादयस्तिथयः । तिथिभागघटिके द्वे, दृश्यगोळार्धभागस्य त्रिंशत्घटिकात्वात् । तत्र चन्द्रार्कयोः परो विप्रकर्षः पौर्णमासी, परस्सन्निकर्षोमावास्या । तत्राभीष्टकाले स्फुटभुक्त्यन्तरं स्फुटकालांशादधिकं वा भवेत्तदन्यूनं वा ; अधिकत्वे पञ्चदश्यामपि चन्द्रो दृश्यस्स्यात् । न्यूनत्वे तु चतुर्दश्यां अपि न दृश्येत । तस्मात्तादृशः सूक्ष्मगणनाकौशलशालिना कालोन्वेष्यः ॥  

प्रमादाच्चेद्दुष्टः काल आपतेत् तदा त्रेधा तण्डुलानित्यादि कर्माचरेत् । तत्र निरुप्तमनिरुप्तं वा प्रवृत्तं हविर्यदाऽभ्युदेति तदेदं कर्म कर्तव्यमिति मीमांसकाः; यथोक्तम् - 'निरुप्ते स्यात् तत्संयोगात्' इत्यत्र । तथा हि 'अभिरभागे' इत्यभेदलक्षणे कर्मप्रवचनीयत्वम् । लक्षणं च ज्ञापकम् । तथा प्रवृत्तं ज्ञापकमिति यस्य निरुप्तं हविरभ्युदेतीति विधीयते । तदा निरुप्तमिति यागावयवानामुपलक्षणं वाक्यं, उभयविधाने वाक्यभेदप्रसङ्गात् । ततश्चाग्न्यन्वाधानप्रभृति यावद्ब्राह्मणभोजनमुदयोस्य परिहर्तव्यः इत्युक्तं भवति । तत्र च 'अभ्युदये कालापराधादिज्याचोदना स्यात् यथा पञ्चशरावे' इति त्रेधेत्यादिकं न कर्मान्तरविधानं, अपि तु अपनीतदेवताकं तदेव प्राकृतं शूर्पे राशीकृतं हविर्देवतान्तरैः संयुज्यत इति राद्धान्तितम् । तत्राप्यनिरुप्तेऽभ्युदिते प्राकृतीभ्य एव देवताभ्यो निर्वापः कार्यः तण्डुलभूतेषु देवतापनयस्य विधानादिति सिद्धान्तितम् 'अनिरुप्तेऽभ्युदिते प्राकृतीभ्यो निर्वपेत्' इत्यादौ ॥
### संयुक्तमन्त्रः  
ये स्थवि॑ष्ठा॒स्तानिन्द्रा॑य प्रदा॒त्रे द॒धꣵश्च॒रुय्ँ येऽणि॑ष्ठा॒स्तान्विष्ण॑वे शिपिवि॒ष्टाय॑ शृ॒ते च॒रुम्
### मन्त्रः
ये स्थवि॑ष्ठा॒स्तानिन्द्रा॑य प्रदा॒त्रे द॒धꣵश्च॒रुम् ।  
येऽणि॑ष्ठा॒स्तान् विष्ण॑वे शिपिवि॒ष्टाय॑ शृ॒ते च॒रुम् ।
#### टीका
4स्थविष्ठाः स्थूलराशिगताः ॥ 'स्थूलदूर' इति लोपो गुणश्च अणिष्ठा अणुराशिगताः । 'टेः' इति टिलोपः । एवं दातृत्वादिगुणेभ्योग्न्यादिभ्यो मध्यमादिभिरष्टाकपालादयः कार्याः । दधन्निति 'सुपां सुलुक्' इति सप्तम्या लुक् । अनङादेशे 'विभाषा ङिश्योः' इति लोपाभावः । शृतं पक्वं पयः ॥
### संयुक्तमन्त्रः  
अग्निरे॒वास्मै᳚ प्र॒जाम्प्र॑ज॒नय॑ति वृ॒द्धामिन्द्र॒ᳶ प्र य॑च्छति य॒ज्ञो वै विष्णु॑ᳶ प॒शव॒श्शिपि॑र्य॒ज्ञ ए॒व प॒शुषु॒ प्रति॑ तिष्ठति
### मन्त्रः
अ॒ग्निरे॒॒वास्मै᳚ प्र॒जाम्प्र॑ज॒नय॑ति ।   
वृ॒द्धामिन्द्र॒ᳶ प्र य॑च्छति ।  
य॒ज्ञो वै विष्णुः॑।  
#### टीका
5अग्निरेवेत्यादि ॥ गतम् ।
### मन्त्रः
प॒शव॒श्शिपिः॑ ।  
य॒ज्ञ ए॒व प॒शुषु॒ प्रति॑ तिष्ठति ।

#### टीका
पशवश्शिपिरिति । शिपयो रश्मयः तैर्विशिष्टः प्रविष्टश्शिपिविष्टः । निर्वेष्टितशेपश्शिपिविष्टः । इत्यन्ये । तत्र पशुहेतुत्वात्ताच्छब्द्यम् । यज्ञे पशुषु च प्रतिष्ठितो भवतीत्येव ॥
### संयुक्तमन्त्रः  
न द्वे [28]  य॒जे॒त॒ यत्पूर्व॑या सम्प्र॒ति यजे॒तोत्त॑रया छ॒म्बट्कु॑र्या॒द्यदुत्त॑रया सम्प्र॒ति यजे॑त॒ पूर्व॑या छ॒म्बट्कु॑र्या॒न्नेष्टि॒र्भव॑ति॒ न य॒ज्ञस्तदनु॑ ह्रीतमु॒ख्य॑पग॒ल्भो जा॑यत॒ एका॑मे॒व य॑जेत प्रग॒ल्भो᳚ऽस्य जाय॒तेऽना॑दृत्य॒ तद्द्वे ए॒व य॑जेत यज्ञमु॒खमे॒व पूर्व॑या॒लभ॑ते॒ यज॑त॒ उत्त॑रया दे॒वता॑ ए॒व पूर्व॑यावरु॒न्द्ध इ॑न्द्रि॒यमुत्त॑रया देवलो॒कमे॒व [29]  पूर्व॑याभि॒जय॑ति मनुष्यलो॒कमुत्त॑रया॒ भूय॑सो यज्ञक्र॒तूनुपै᳚त्ये॒षा वै सु॒मना॒ नामेष्टि॒र्यम॒द्येजा॒नम्प॒श्चाच्च॒न्द्रमा॑ अ॒भ्यु॑देत्य॒स्मिन्ने॒वास्मै॑ लो॒केऽर्धु॑कम्भवति
### मन्त्रः
न द्वे य॑जेत ।  
यत्पूर्व॑या सम्प्र॒ति यजे॒त ..  
उत्त॑रया छ॒म्बट्कु॑र्यात् ।  

यदुत्त॑रया सम्प्र॒ति यजे॑त ..   
पूर्व॑या छ॒म्बट्कु॑र्यात्  ।  

नेष्टि॒र्भव॑ति ।  
न य॒ज्ञः।  
तदनु॑ ह्रीतमु॒ख्य॑पग॒ल्भो जा॑यते ।   
एका॑मे॒व य॑जेत ।   
प्रग॒ल्भो᳚ऽस्य जायते ।   
अना॑दृत्य॒ तद्द्वे ए॒व य॑जेत ।   
यज्ञमु॒खमे॒व पूर्व॑या॒ऽऽलभ॑ते ।   
यज॑त॒ उत्त॑रया ।  
दे॒वता॑ ए॒व पूर्व॑याऽवरुन्द्धे ।   
इ॑न्द्रि॒यमुत्त॑रया +++(अवरुन्धे)+++।  
दे॒व॒लो॒कमे॒व पूर्व॑याऽभि॒जय॑ति ।  
म॒नु॒ष्य॒लो॒कमुत्त॑रया +++(अभिजयति)+++।  
भूय॑सो यज्ञक्र॒तूनुपै᳚ति ।   
ए॒षा वै सु॒मना॒ नामेष्टिः॑ ।  

यम॒द्येजा॒नम्प॒श्चाच्च॒न्द्रमा॑ अ॒भ्यु॑देति ।  
अ॒स्मिन्ने॒वास्मै॑ लो॒केऽर्धु॑कम्भवति  ।  
#### टीका
6अथ शाखान्तरे ऋद्धिकाममधिकृत्योक्तम् - 'द्वे पौर्णमास्यौ द्वे अमावास्ये यजेत यः कामयेत' भवतः । तत्र च यावदेवमुपपद्यते तावान् प्रकर्षस्सोप्य(?) इति चतुर्थोंशो दुष्टः । तत्र `यदीष्ट्या यदि पशुना यदि सोमेन यजेतामावास्यायां पौर्णमास्यां वा यजेत' इत्युच्यते । तथा - 'पक्षान्तेऽन्वाधानं पक्षादौ यागः' 'पूर्वेद्युरन्वाधानमुत्तरेद्युर्यागः' इति च । अन्वाधानादियावदिष्ट्यन्तं चन्द्रोदयेऽभ्युदयेष्ट्या भाव्यम् । तथा पर्वसन्धेः पूर्वमिष्टिसमाप्तौ पुनर्यष्टव्यमित्याहुः । तत्र पर्वणः सूक्ष्मत्वात् प्रत्यासन्नतिथिद्वयलक्षणायां पञ्चदशीप्रतिपदौ पर्वणी उच्येते । तस्मात् स्फुटीकरणेन तिथिदृश्यांश एवानीय कालोन्वेष्टव्यः । तत्र पञ्चदश्यां प्रथमेंऽशे तिथिदृश्यांशक्षये चन्द्रोदयसम्भावना । तत्रोत्तरयोश्चन्द्रांशयोस्सन्धेः पूर्वं यागसमाप्तिस्स्यात् । चतुर्थे तु दोषद्वयाप्रसङ्गः । प्रतिपदाद्यंशे सर्वदोषाभावः । चतुर्थे तु तिथिदृश्यांशे भिभाय [श्व एव] चन्द्रोदयसम्भावना । अथ यदि पूर्वेद्युश्च पञ्चदशघटिका चतुर्दशी उत्तरेद्युरष्टौ घटिकाः पर्व, यदा च पूर्वेद्युरष्टादश घटिकाः पर्व उत्तरेद्युर्दश घटिकाः प्रतिपत् तत्र गत्यभावात् यष्टव्यमित्येके ।

ननु 'यमद्येजानं' इत्यादिदर्शनात् द्वितीयायामपि तत्सम्भवाद्यागोनुमीयते, मैवं श्वो दृश्यां क्षये प्रतिपद्येवोदयसम्भवाकाक्षासभवात् । एवं पश्वादिष्वपि निपुणं निरूपणीयमिति ग्रन्थविस्तरभयादुपरम्यते ॥
## स्वर्गकामस्य दाक्षायणयज्ञः
### संयुक्तमन्त्रः  
दाख्षायणय॒ज्ञेन॑ सुव॒र्गका॑मो यजेत पू॒र्णमा॑से॒ सन्न॑येन्मैत्रावरु॒ण्याऽऽमिख्ष॑यामावा॒स्या॑याय्ँयजेत
 ### मन्त्रः
दा॒ख्षा॒य॒ण॒य॒ज्ञेन॑ सुव॒र्गका॑मो यजेत ।  
#### टीका
7दाक्षायणयज्ञेनेति ॥ येन दाक्षायणा यजन्ते । दक्षात् 'अत इङ्' 'यञञोश्च' इति फक् ।
### मन्त्रः
पू॒र्णमा॑से॒ सन्न॑येन् मैत्रावरुण्या ।  
आ॒मिख्ष॑याऽमावा॒स्या॑याय्ँयजेत ।    
#### टीका
पूर्णमास इति । द्वे पूर्णमास्यौ द्वे अमावास्ये यजेत । तत्र पौर्णमास्यां पूर्वेद्युराग्नेयोष्टाकपाल [ल अग्नीषोमीय एकादशकपालः । आग्नेयोष्टाकपालः] ऐन्द्रं दध्युत्तरेद्युः । अमावास्यायां पूर्वेद्युराग्नेयोष्टाकपालः ऐन्द्राग्न एकादशकपालः आग्नेयोष्टाकपालो मैत्रावरुण्यामिक्षा द्वितीयोत्तरेद्युः ॥
### संयुक्तमन्त्रः  
पू॒र्णमा॑से॒ वै दे॒वानाꣳ॑ सु॒तस्तेषा॑मे॒तम॑र्धमा॒सम्प्रसु॑त॒स्तेषा᳚म्मैत्रावरु॒णी व॒शामा॑वा॒स्या॑यामनूब॒न्ध्या॑
### मन्त्रः
पू॒र्णमा॑से॒ वै दे॒वानाꣳ॑ सु॒तः

#### टीका
8पूर्णमासे वा इत्यादि ॥ देवानां सोमयागत्वेनायं स्तूयते । तत्र यो देवानां सोमयागः तत्स्वरूपं तावदाह ।
### मन्त्रः
तेषा॑मे॒तम॑र्धमा॒सम्प्रसु॑तः ।  
#### टीका
देवा येन सोमेन यजन्ते तत्र पूर्णमासे सुतः अभिषुतः सोमः तेषां देवानां सोमः एतमनन्तरभाविनमर्धमासं सर्वः प्रसुतो भवति । तस्य प्रकृष्टा गतिर्यागः । यद्वा - प्रकर्षेणानुज्ञातः प्रसुतः हुतो भवति ।
### मन्त्रः
तेषा᳚म्मैत्रावरु॒णी व॒शाऽमा॑वा॒स्या॑यामनूब॒न्ध्या॑ ।
#### टीका
अथ तेषां देवानाममावास्यायां मैत्रावरुणी वशानूबन्ध्या भवति । एवं देवा अयजन्त इति ॥

### संयुक्तमन्त्रः  
यत् [30]  पू॒र्वे॒द्युर्यज॑ते॒ वेदि॑मे॒व तत्क॑रोति॒ यद्व॒थ्सान॑पाक॒रोति॑ सदोहविर्धा॒ने ए॒व सम्मि॑नोति॒ यद्यज॑ते दे॒वैरे॒व सु॒त्याꣳ सम्पा॑दयति॒ स ए॒तम॑र्धमा॒सꣳ स॑ध॒माद॑न्दे॒वैस्सोम॑म्पिबति॒ यन्मै᳚त्रावरु॒ण्यामि॑ख्षयामावा॒स्या॑या॒य्ँयज॑ते॒ यैवासौ दे॒वाना᳚व्ँव॒शानू॑ब॒न्ध्या॑
### मन्त्रः
यत्  पू॒र्वे॒द्युर्यज॑ते ।  
वेदि॑मे॒व तत्क॑रोति।  

#### टीका
9इदानीं दाक्षायणयज्ञं तद्भावेन रूपयति ॥ पूर्वस्मिन् दिने यदग्नीषोमाभ्यां यजते उत्तरवेदिकरणस्थानीयं तत् ।
### मन्त्रः
यद्व॒थ्सान॑पाक॒रोति॑ ।   
स॒दो॒ह॒वि॒र्धा॒ने ए॒व सम्मि॑नोति ।  
यद्यज॑ते दे॒वैरे॒व सु॒त्याꣳ सम्पा॑दयति।  
#### टीका
यद्वत्सापाकरणं सदोहविर्धानयोस्सम्मितिस्थानीयं तत् । यदुत्तरस्मिन्नह्नि सान्नाय्येन यजते तत् देवैस्सहेन्द्रस्य सुत्यां यागं सम्पादयति, सुत्यास्थानीयोर्धमासः ।
### मन्त्रः
स ए॒तम॑र्धमा॒सꣳ स॑ध॒माद॑न्दे॒वैस्सोम॑म्पिबति ।  
#### टीका
यस्मादेवं तस्मात्स इन्द्रः एतमागामिनमर्धमासं सर्वं देवैस्सधमादं सोमं पिबति । देवैस्सह मादयतीति सधमात् । 'सधमादस्थयोः' इति सधादेशः । यद्वा - सह मदित्वा ।
### मन्त्रः
यन्मै᳚त्रावरु॒ण्यामि॑ख्षयामावा॒स्या॑या॒य्ँयज॑ते ।  
यैवासौ दे॒वाना᳚व्ँव॒शानू॑ब॒न्ध्या॑ ।
#### टीका
मैत्रावरुण्यामिक्षा या सा देवानामनूबन्ध्यास्थानीया ॥
### संयुक्तमन्त्रः  
सो ए॒वैषैतस्य॑ सा॒ख्षाद्वा ए॒ष दे॒वान॒भ्यारो॑हति॒ य ए॑षाय्ँय॒ज्ञम् [31]  
अ॒भ्या॒रोह॑ति॒ यथा॒ खलु॒ वै श्रेया॑न॒भ्यारू॑ढᳵ का॒मय॑ते॒ तथा॑ करोति
### मन्त्रः
सो ए॒वैषैतस्य॑ सा॒ख्षाद्वा ए॒ष दे॒वान॒भ्यारो॑हति ।  
य ए॑षाय्ँय॒ज्ञम॑भ्या॒रोह॑ति ।  

#### टीका
10साक्षाद्वा इत्यादि ॥ इत्थमयमव्यवधानेन देवानभ्यारोहति देवसमूहमनुप्रविशति य एषां देवानां यज्ञमभ्यारोहति अनुष्ठानेनाक्रमति ।
### मन्त्रः
यथा॒ खलु॒ वै श्रेया॑न॒भ्यारू॑ढᳵ का॒मय॑ते॒ तथा॑ करोति ।
#### टीका
यथेत्यादि । यथा लोके श्रेयान् अश्रेयांसमभ्यारूढमात्मानं कामयते इतोप्यहं श्रेयान् भूयासमिति तथाऽयं दाक्षायणयज्ञयाजी करोति ॥
## व्यावृत्कामस्य दाक्षायणेष्टिः (यज्ञः)
### संयुक्तमन्त्रः  
यद्य॑व॒विध्य॑ति॒ पापी॑यान्भवति॒ यदि॒ नाव॒विध्य॑ति स॒दृङ्व्या॒वृत्का॑म ए॒तेन॑ य॒ज्ञेन॑ यजेत ख्षु॒रप॑वि॒र्ह्ये॑ष य॒ज्ञस्ता॒जक्पुण्यो॑ वा॒ भव॑ति॒ प्र वा॑ मीयते
### मन्त्रः
यद्य॑व॒विध्य॑ति॒ पापी॑यान्भवति ।

#### टीका
11इदानीं यज्ञान्तरेभ्वोस्य वैलक्षण्यं दर्शयितुमाह - यदीति ॥ यागान्तरेषु यद्यवविध्यति विकलानुष्ठायी स्यात् । पापीयान् पापतरो भवति ।
### मन्त्रः
यदि॒ नाव॒विध्य॑ति स॒दृङ् ।   
#### टीका
यदि वा नावविध्यति सदृङ् सदृश एव यजमानान्तरैः स्यात् न तु विशेषैश्वर्यस्स्यात् ।
### मन्त्रः
व्या॒वृत्का॑म ए॒तेन॑ य॒ज्ञेन॑ यजेत ।
#### टीका
तस्मादन्येभ्यो यजमानेभ्यो व्यावृत्कामः एतेन यजेत । व्यावृत्तिर्व्यावृत् । सम्पदादिलक्षणः क्विप् ।
### मन्त्रः
ख्षु॒रप॑वि॒र्ह्ये॑ष य॒ज्ञस्ता॒जक्पुण्यो॑ वा॒ भव॑ति॒ प्र वा॑ मीयते  ।
#### टीका
कोस्य विशेष इत्याह - क्षुरपविः निश्चितफलः यथाङ्कुरच्छेदेन पविर्वज्रं सद्यः प्रत्ययकृदेवमयं यज्ञः ताजक् तदानीमेव प्रमीयते ॥
### संयुक्तमन्त्रः  
तस्यै॒तद्व्र॒तन्नानृ॑तव्ँवदे॒न्न मा॒ꣳ॒सम॑श्ञीया॒न्न स्त्रिय॒मुपे॑या॒न्नास्य॒ पल्पू॑लनेन॒ वास॑ᳶ पल्पूलयेयुरे॒तद्धि दे॒वास्सर्व॒न्न कु॒र्वन्ति॑ ॥ [32]  
### मन्त्रः
तस्यै॒तद्व्र॒तम् ।  
नानृ॑तव्ँवदेत्  ।  
न मा॒ꣳ॒सम॑श्ञीयात् ।  
न स्त्रिय॒मुपे॑यात् ।  
नास्य॒ पल्पू॑लनेन॒ वास॑ᳶ पल्पूलयेयुः।  

ए॒तद्धि दे॒वास्सर्व॒न्न कु॒र्वन्ति॑ ॥  

#### टीका
12तस्येत्यादि ॥ गतम् । अनृतौ स्त्रियं नोपेयादित्येके । पल्पूलनं शोधनं उषादि, तेनास्य वासो न पल्पूलयेयुः । अनेनाश्मपीडनादिकमपि निषिध्यत इत्येके । पल्पूलयतिः स्नानकर्मा ॥

इति द्वितीये पञ्चमे पञ्चमोनुवाकः ॥

##  अनुवाकः ६ दर्शपूर्णमासयोः सोमयागेन सह पौर्वापर्यम् ।   

प्रजापतिऋषिः ।

### संयुक्तमन्त्रः
ए॒ष वै दे॑वर॒थो यद्द॑र्शपूर्णमा॒सौ यो द॑र्शपूर्णमा॒सावि॒ष्ट्वा सोमे॑न॒ यज॑ते॒ रथ॑स्पष्ट ए॒वाव॒साने॒ वरे॑ दे॒वाना॒मव॑ स्यति
### मन्त्रः

ए॒ष वै दे॑वर॒थो यद्द॑र्शपूर्णमा॒सौ ।

यो द॑र्शपूर्णमा॒सावि॒ष्ट्वा सोमे॑न॒ यज॑ते।

#### टीका
1एष वा इत्यादि ॥ देवरथः देवानां रथस्थानम् । रथस्पष्टः रथेन प्रकाशितः क्षुण्णः । 'तृतीया कर्मणि' इति पूर्वपदप्रकृतिस्वरत्वम् ।
### मन्त्रः
रथ॑स्पष्ट ए॒वाव॒साने॒ वरे॑ दे॒वाना॒मव॑ स्यति ।
#### टीका
तत्र देवानां वरे उत्कृष्टे अवसाने देवानां स्वभूते देवानां गृहे अवस्यति देवयजनमध्यवस्यति । तादृशे देवैः स्वभ्यस्ते देवयजनेऽनेनेष्टं भवति ॥

### मन्त्रः
ए॒तानि॒ वा अङ्गा॒परूꣳ॑षि ।
#### टीका
2अङ्गापरूंषि अङ्गानि च परूंषि पर्वाणि च संवत्सरस्थितिहेतुत्वात् । 'परादिश्छन्दसि' इत्युत्तरपदाद्युदात्तत्वम् । प्रतिधानं अविचलितस्थापनम् ॥

### संयुक्तमन्त्रः
सव्ँवथ्स॒रस्य॒ यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॒तेऽङ्गा॒परूꣳ॑ष्ये॒व स॑व्ँवथ्स॒रस्य॒ प्रति॑ दधाति
ए॒ते वै स॑व्ँवथ्स॒रस्य॒ चख्षु॑षी॒ यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते॒ ताभ्या॑मे॒व सु॑व॒र्गल्ँलो॒कमनु॑ पश्यति    
### मन्त्रः
स॒व्ँव॒थ्स॒रस्य  यद्द॑र्शपूर्णमा॒सौ।   
य ए॒वव्ँवि॒द्वान्द॑र्शपूर्णमा॒सौ यज॑ते ।  
अङ्गा॒परूꣳ॑ष्ये॒व स॑व्ँवथ्स॒रस्य॒ प्रति॑ दधाति  ।  
ए॒ते वै स॑व्ँवथ्स॒रस्य॒ चख्षु॑षी॒ यद्द॑र्शपूर्णमा॒सौ ।   
य ए॒वव्ँवि॒द्वान्द॑र्शपूर्णमा॒सौ यज॑ते ।  
ताभ्या॑मे॒व सु॑व॒र्गल्ँलो॒कमनु॑ पश्यति।  
#### टीका
3संवत्सरनिबन्धनाश्च सर्वेऽर्थाः । संवत्सरात्मनः चक्षुस्स्थानीयाख्यां साक्षादव्यवधानेन स्वर्गमनुक्रमेण पश्यति स्वर्गोस्य प्रकाशितो भवति ॥
### संयुक्तमन्त्रः

ए॒षा वै दे॒वाना॒व्ँविक्रा᳚न्ति॒र्यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते दे॒वाना॑मे॒व विक्रा᳚न्ति॒मनु॒ वि क्र॑मते
### मन्त्रः

ए॒षा वै दे॒वाना॒व्ँविक्रा᳚न्ति॒र्यद्द॑र्शपूर्णमा॒सौ ।   
य ए॒वव्ँवि॒द्वान्द॑र्शपूर्णमा॒सौ यज॑ते ।   

#### टीका
4विक्रान्तिर्विशिष्टं क्रम्णं आभ्यां देवा हि विक्रमवन्तो वीरा भवन्ति धारकत्वात्तेषाम् ।
### मन्त्रः
दे॒वाना॑मे॒व विक्रा᳚न्ति॒मनु॒ वि क्र॑मते  ।  
#### टीका
अनु विक्रमते इति । यत्रयत्र देवा विक्रमन्ते तत्रतत्रायमप्रतिबन्धेन विक्रमते । लक्षणेनोः कर्मप्रवचनीयत्वम् । 'वृत्तिसर्गतायनेषु क्रमः' इति वृत्तावात्मनेपदम् ॥
### संयुक्तमन्त्रः
ए॒ष वै दे॑व॒यान॒ᳶ पन्था॒ यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते॒ य ए॒व दे॑व॒यान॒ᳶ पन्था॒स्तꣳ स॒मारो॑हति
### मन्त्रः
ए॒ष वै दे॑व॒यान॒ᳶ पन्था॒ यद्द॑र्शपूर्णमा॒सौ ।   
य ए॒वव्ँवि॒द्वान्द॑र्शपूर्णमा॒सौ यज॑ते  ।  
य ए॒व दे॑व॒यान॒ᳶ पन्था॒स्तꣳ स॒मारो॑हति ।  

#### टीका
5देवयान इति ॥ देवा येन यान्ति स देवप्रयातो मार्गो देवयानः । देवैस्सदा मुक्तमार्ग एवेति ॥

### संयुक्तमन्त्रः
ए॒तौ वै दे॒वाना॒ꣳ॒ हरी॒ यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते॒ यावे॒व दे॒वाना॒ꣳ॒ हरी॒ ताभ्या᳚म् [34]  ए॒वैभ्यो॑ ह॒व्यव्ँव॑हति ।

### मन्त्रः
ए॒तौ वै दे॒वाना॒ꣳ॒ हरी॒ यद्द॑र्शपूर्णमा॒सौ ।  
य ए॒वव्ँवि॒द्वान्द॑र्शपूर्णमा॒सौ यज॑ते ।  
यावे॒व दे॒वाना॒ꣳ॒ हरी॒ ताभ्या᳚मे॒वैभ्यो॑ ह॒व्यव्ँव॑हति ।

#### टीका
6देवा येन प्राप्यन्ते देवप्राप्तिहेतुत्वात् हरी अश्वौ हविषां वाहनस्थानीयत्वात् ॥

### संयुक्तमन्त्रः
ए॒तद्वै दे॒वाना॑मा॒स्य॑य्ँयद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते सा॒ख्षादे॒व दे॒वाना॑मा॒स्ये॑ जुहोति
### मन्त्रः

ए॒तद्वै दे॒वाना॑मा॒स्य॑य्ँयद्द॑र्शपूर्णमा॒सौ ।  
य ए॒वव्ँवि॒द्वान्द॑र्शपूर्णमा॒सौ यज॑ते ।  

सा॒ख्षादे॒व दे॒वाना॑मा॒स्ये॑ जुहोति ।

#### टीका
7आस्यमिति ॥ अभ्यवहतर्व्याधारत्वात् । साक्षादव्यवधानेन देवानामास्ये हुतं भवति ॥

### संयुक्तमन्त्रः
ए॒ष वै ह॑विर्धा॒नी यो द॑र्शपूर्णमासया॒जी सा॒यम्प्रा॑तरग्निहो॒त्रञ्जु॑होति॒ यज॑ते दर्शपूर्णमा॒सावह॑रहर्हविर्धा॒निनाꣳ॑ सु॒तः
### मन्त्रः
ए॒ष वै ह॑विर्धा॒नी यो द॑र्शपूर्णमासया॒जी सा॒यम्प्रा॑तरग्निहो॒त्रञ्जु॑होति ।

#### टीका
8हविर्धानी ॥ सोमस्य हविराधारदर्शपूर्णमासवत्त्वात् दर्शपूर्णमासयाजी हविर्धानी ।
### मन्त्रः
यज॑ते दर्शपूर्णमा॒सावह॑रहर्हविर्धा॒निनाꣳ॑ सु॒तः ।
#### टीका
किञ्च - यदयं सायं प्रातरग्निहोर्त्रं जुहोति दर्शपूर्णमासावेवाहरहर्यजते । यस्मादयं हविर्धानिनां सुतोपि हविर्धानीभिस्सुन्वानैरनुज्ञातः । हविर्धानित्वं पर्वणिपर्वण्यसुन्वानत्वमस्यानुमन्यते । पर्वणि सुन्वानः अहरहर्दर्शपूर्णमासयाजी भवति ॥

### संयुक्तमन्त्रः
य ए॒वव्ँवि॒द्वान्द॑र्शपूर्णमा॒सौ यज॑ते हविर्धा॒न्य॑स्मीति॒ सर्व॑मे॒वास्य॑ बर्हि॒ष्य॑न्द॒त्तम्भ॑वति

### मन्त्रः
य ए॒वव्ँवि॒द्वान्द॑र्शपूर्णमा॒सौ यज॑ते ।  
 ह॒वि॒र्धा॒न्य॑स्मीति॑ ।  
सर्व॑मे॒वास्य॑ बर्हि॒ष्य॑न्द॒त्तम्भ॑वति ।  
#### टीका
9य एवमित्यादि ॥ एवं हविर्धान्यस्मीति विद्वान् य एतौ यजते अस्य सम्बन्धि यद्दत्तं यावान् कश्चिदस्य धनव्ययः स सर्वो बर्हिषि यज्ञे विनियुक्तो भवति । सहविर्धानत्वात् सर्वो व्ययो यज्ञे व्ययो भवतीति ॥
### संयुक्तमन्त्रः
दे॒वा वा अहः॑ [35]  य॒ज्ञिय॒न्नावि॑न्द॒न्ते द॑र्शपूर्णमा॒साव॑पुन॒न्तौ वा ए॒तौ पू॒तौ मेध्यौ॒ यद्द॑र्शपूर्णमा॒सौ य ए॒वव्ँवि॒द्वान्द॑र्शपूर्णमा॒सौ यज॑ते पू॒तावे॒वैनौ॒ मेध्यौ॑ यजते॒
### मन्त्रः
दे॒वा वा अह॑र्य॒ज्ञिय॒न्नावि॑न्दन्  ।

#### टीका
10देवा वा इत्यादि ॥ यज्ञार्हं यज्ञियं 'यज्ञर्त्विभ्यां घखञौ' ।
### मन्त्रः
ते द॑र्शपूर्णमा॒साव॑पुनन् ।

तौ वा ए॒तौ पू॒तौ मेध्यौ॒ यद्द॑र्शपूर्णमा॒सौ ।

#### टीका
दर्शपूर्णमासाविति । कालवचनाविमाविदानीम् ।
### मन्त्रः
य ए॒वव्ँवि॒द्वान्द॑र्शपूर्णमा॒सौ यज॑ते ।
पू॒तावे॒वैनौ॒ मेध्यौ॑ यजते ।
#### टीका
य एवमिति । एवं वेदितुरेव एतौ पूता भवतः ॥
### मन्त्रः
नामा॑वा॒स्या॑याञ्च पौर्णमा॒स्याञ्च॒ स्त्रिय॒मुपे॑यात् ।

#### टीका
11नामावास्यायां चेति ॥ गतम् ॥
### संयुक्तमन्त्रः
यदु॑पे॒यात्निरि॑न्द्रियस्स्या॒थ्सोम॑स्य॒ वै राज्ञो᳚ऽर्धमा॒सस्य॒ रात्र॑य॒ᳶ पत्न॑य आस॒न्तासा॑ममावा॒स्या᳚ञ्च पौर्णमा॒सीञ्च॒ नोपै᳚त् [36]  
ते ए॑नम॒भि सम॑नह्येता॒न्तय्ँयख्ष्म॑ आर्च्छत्
### मन्त्रः
यदु॑पे॒यात् निरि॑न्द्रियस्स्यात् ।  
सोम॑स्य॒ वै राज्ञो᳚ऽर्धमा॒सस्य॒ रात्र॑य॒ᳶ पत्न॑य आसन् ।  
तासा॑ममावा॒स्या᳚ञ्च पौर्णमा॒सीञ्च॒ नोपै᳚त् ।  


#### टीका
12रात्रय इति ॥ पञ्चदश तिथयः । पत्नय इति छान्दसो वर्णविकारः ।
### मन्त्रः
ते ए॑नम॒भि सम॑नह्येताम् ।   

#### टीका
अभी समनह्येतामिति । सोमेन राज्ञा अनुपेते त्यक्ते एते तिथी एनमभिभूय आभिमुख्येन वा भोकृत्वेन गृहीतवत्यौ ।
### मन्त्रः
तय्ँयख्ष्म॑ आर्च्छत्।
#### टीका

ततस्तं तथा ताभ्यां भुज्यमानं यक्ष्मः क्षयरोग आर्छत् आर्तमकरोत् ॥

### संयुक्तमन्त्रः
राजा॑न॒य्ँयख्ष्म॑ आर॒दिति॒ तद्रा॑जय॒ख्ष्मस्य॒ जन्म॒ यत्पापी॑या॒नभ॑व॒त्तत्पा॑पय॒ख्ष्मस्य॒ यज्जा॒याभ्या॒मवि॑न्द॒त्तज्जा॒येन्य॑स्य॒ य ए॒वमे॒तेषा॒य्ँयख्ष्मा॑णा॒ञ्जन्म॒ वेद॒ नैन॑मे॒ते यख्ष्मा॑ विन्दन्ति
### मन्त्रः
राजा॑न॒य्ँयख्ष्म॑ आर॒दिति॑ ..  
तद्रा॑जय॒ख्ष्मस्य॒ जन्म ।  

यत्पापी॑या॒नभ॑व॒त् ..  
तत्पा॑पय॒ख्ष्मस्य+++(जन्म)+++ ।  
यज्जा॒याभ्या॒मवि॑न्द॒त् ..  
तज्जा॒येन्य॑स्य +++(जन्म)+++ ।  
य ए॒वमे॒तेषा॒य्ँयख्ष्मा॑णा॒ञ्जन्म॒॒ वेद॑ ।  
नैन॑मे॒ते यख्ष्मा॑ विन्दन्ति ।  

#### टीका
13राजानं यक्ष्म आरदित्यादि ॥ व्याख्यातममावास्यायामिति शेषः ॥
### संयुक्तमन्त्रः
स ए॒ते ए॒व न॑म॒स्यन्नुपा॑धाव॒त्ते अ॑ब्रूता॒व्ँवर॑व्ँवृणावहा आ॒वन्दे॒वाना᳚म्भाग॒धे अ॑साव [37]  आ॒वदधि॑ दे॒वा इ॑ज्यान्ता॒ इति॒
### मन्त्रः
स ए॒ते ए॒व न॑म॒स्यन्नुपा॑धावत् ।   
ते अ॑ब्रूता॒व्ँवर॑व्ँवृणावहै ।   


#### टीका
14स एते इत्यादि ॥ गतम् ।
### मन्त्रः
आ॒वन्दे॒वाना᳚म्भाग॒धे अ॑साव ।  
#### टीका
भागधे इति । भागानां हविषां धात्र्यौ आवां असाव भवाव ।
### मन्त्रः
आ॒वदधि॑ दे॒वा इ॑ज्यान्ता॒ इति॑ ।
#### टीका
आवदधि आवयोरेव उपरिष्टात् देवाः इज्यान्ता इति । पूर्ववल्लेट् ॥
### संयुक्तमन्त्रः
तस्मा᳚थ्स॒दृशी॑ना॒ꣳ॒ रात्री॑णाममावा॒स्या॑याञ्च पौर्णमा॒स्याञ्च॑ दे॒वा इ॑ज्यन्त ए॒ते हि दे॒वाना᳚म्भाग॒धे भा॑ग॒धा अ॑स्मै मनु॒ष्या॑ भवन्ति॒ य ए॒वव्ँवेद॑
 ### मन्त्रः
 तस्मा᳚थ्स॒दृशी॑ना॒ꣳ॒ रात्री॑णाममावा॒स्या॑याञ्च पौर्णमा॒स्याञ्च॑ दे॒वा इ॑ज्यन्ते ।  
 ए॒ते हि दे॒वाना᳚म्भाग॒धे ।  
भा॑ग॒धा अ॑स्मै मनु॒ष्या॑ भवन्ति ।  
य ए॒वव्ँवेद॑ ।  
#### टीका
15तस्मादित्यादि ॥ गतम् ॥
### संयुक्तमन्त्रः
भू॒तानि॒ ख्षुध॑मघ्नन्थ्स॒द्यो म॑नु॒ष्या॑ अर्धमा॒से दे॒वा मा॒सि पि॒तर॑स्सव्ँवथ्स॒रे वन॒स्पत॑य॒स्तस्मा॒दह॑रहर्मनु॒ष्या॑ अश॑नमिच्छन्तेऽर्धमा॒से दे॒वा इ॑ज्यन्ते मा॒सि पि॒तृभ्य॑ᳵ क्रियते सव्ँवथ्स॒रे वन॒स्पत॑य॒ᳶ फल॑ङ्गृह्णन्ति॒ य ए॒वव्ँवेद॒ हन्ति॒ ख्षुध॒म्भ्रातृ॑व्यम् ॥ [38]  
### मन्त्रः
भू॒तानि॒ ख्षुध॑मघ्नन् ।  

स॒द्यो म॑नु॒ष्याः᳚  +++(क्षुधं घ्नन्ति)+++ ..  

#### टीका
16भूतानीत्यादि ॥ सर्वाणि भूतानि क्षुधं बुभुक्षां घ्नन्ति तदुपघातहेतुभिरुपशमयन्ति सद्यस्समानेह्नि एत[क]स्मिन्नह्नि सकृदुपघातहेतुशमनं कृत्वा क्षुधं हन्ति ।

### मन्त्रः
अ॒र्ध॒मा॒से दे॒वाः   +++(क्षुधं घ्नन्ति)+++ ..
#### टीका
अर्धमासे देवाः क्षुधं घ्नन्ति हविर्भिर्यागप्रभवैः ।
### मन्त्रः
मा॒सि पि॒तरः॑ +++(क्षुधं घ्नन्ति)+++ ..
#### टीका
मासि पितरः श्राद्धेन ।
### मन्त्रः
स॒व्ँव॒थ्स॒रे वन॒स्पत॑यः  +++(क्षुधं घ्नन्ति)+++ ।

तस्मा॒दह॑रहर्मनु॒ष्या॑ अश॑नमिच्छन् ।  
तेऽर्धमा॒से दे॒वा इ॑ज्यन्ते ।  
मा॒सि पि॒तृभ्य॑ᳵ क्रियते ।  
स॒व्ँव॒थ्स॒रे वन॒स्पत॑य॒ᳶ फल॑ङ्गृह्णन्ति ।  
य ए॒वव्ँवेद॑ ।  
हन्ति॒ ख्षुध॒म्भ्रातृ॑व्यम् ॥  
#### टीका
वनस्पतयः संवत्सरे फलग्रहणेन तृप्ताः क्षुधं घ्नन्ति । तस्मात्पर्वणिपर्वणि यष्टव्या देवा इति ॥

इति द्वितीये पञ्चमे षष्ठोनुवाकः ॥

## प्राजापत्यं काण्डम्  

##  अनुवाकः ७ सामिधेनीमन्त्रव्याख्यानम् ।   

प्रजापतिऋषिः ।
### संयुक्तमन्त्रः
दे॒वा वै नर्चि न यजु॑ष्यश्रयन्त॒ ते साम॑न्ने॒वाश्र॑यन्त॒ हिङ्क॑रोति॒ सामै॒वाक॒र्हिङ्क॑रोति॒ यत्रै॒व दे॒वा अश्र॑यन्त॒ तत॑ ए॒वैना॒न्प्र यु॑ङ्क्ते॒ हिङ्क॑रोति

### मन्त्रः
दे॒वा वै नर्चि न यजु॑ष्यश्रयन्त ।  
ते साम॑न्ने॒वाश्र॑यन्त ।  

#### टीका
1अतः परमग्निहोत्रस्य ब्राह्मणं प्राजापत्यमेव काण्डम् ॥ देवा वा इत्यादि ॥ ऋचि यजुषि च नाश्रयन्त नासेवन्त इति च स्तुतिः । यजनं च नानीयन्त सामन्येवाश्रयन्त । साम सान्त्वने । तस्माद्धिङ्करोति हिङ्कारं प्रयुङ्क्ते सामिधेनीनामनुवचनारम्भे होता ।
### मन्त्रः
हिङ्क॑रोति ।  
सामै॒वाक॒र्हिङ्क॑रोति ।  

#### टीका
हिनोति प्रीणयति वा सर्वमिति हिम् । हि गतौ, हिवि प्रीणने, ब्रह्मणो नामेदं, छान्दसी रूपसिद्धिः । सामैव अकः कृतं भवति सामभक्तित्वाद्धिंकारस्य । छान्दसो लुङ्, 'मन्त्रे घस' इति च्लेर्लुक् । असकृद्विधानं हिङ्कारस्य फलभेदप्रदर्शनार्थम् । यत्रैवेति ।

### मन्त्रः
यत्रै॒व दे॒वा अश्र॑यन्त ।  
तत॑ ए॒वैना॒न्प्र यु॑ङ्क्ते॒ हिङ्क॑रोति ।
#### टीका
यत्र स्थिताः देवाः तत एव एनान् देवानानीय इह प्रयुङ्क्ते ॥
### संयुक्तमन्त्रः
वा॒च ए॒वैष योगो॒ हिङ्क॑रोति प्र॒जा ए॒व तद्यज॑मानस्सृजते

### मन्त्रः
वा॒च ए॒वैष योगो॒ हिङ्क॑रोति।  
प्र॒जा ए॒व तद्यज॑मानस्सृजते ।  

#### टीका
2वाच इति ॥ वाग्योगः खल्ययम् । वाक् सामिधेनीलक्षणा अनेन युज्यते । प्रजा एवेति । एतेन हिङ्कारस्य पशव्यत्वमाह ॥
### संयुक्तमन्त्रः
त्रिᳶ प्र॑थ॒मामन्वा॑ह॒ त्रिरु॑त्त॒माय्यँ॒ज्ञस्यै॒व तद्ब॒र्सम् [39]  न॒ह्य॒त्यप्र॑स्रꣳसाय
### मन्त्रः
त्रिᳶ प्र॑थ॒मामन्वा॑ह॒ त्रिरु॑त्त॒माम् ।  
य॒ज्ञस्यै॒व तद्ब॒र्सन्न॑ह्य॒त्यप्र॑स्रꣳसाय ।
#### टीका
3त्रिः प्रथमामित्यादि ॥ 'प्र वो वाजाः' इत्याद्या एकादशर्चः । आद्यन्तयोर्व [योः पुनर्व] चनेन पञ्चदशसामिधेन्यः क्रियन्ते । तेन सामिधेनीनाम् [नीनां आद्यन्तयोरभ्यासेन यज्ञस्य बर्सम् आ] वरणं नह्यति बध्नाति । बृ आवरणे, औणादिकस्सप्रत्ययः । तत् यज्ञस्य अप्रस्रंसनाय भवति ॥
### संयुक्तमन्त्रः
सन्त॑त॒मन्वा॑ह प्रा॒णाना॑म॒न्नाद्य॑स्य॒ सन्त॑त्या॒ अथो॒ रख्ष॑सा॒मप॑हत्यै
### मन्त्रः
सन्त॑त॒मन्वा॑ह ।  


#### टीका
4सन्ततमिति ॥ पूर्वस्यां उत्तरमर्धर्चं उत्तरस्याश्च पूर्वं संहितं कुर्यात् । प्रथमायां च हिङ्कारेण मध्यमाया अर्धर्चमालभेत । न हिंकृत्येति केचित् । अविशेषात् सर्वेषां सन्ततत्वम् । ऋचावन्तराऽनुच्छ्वासः सन्ततत्वं श्रूयते 'नान्तरार्चा व्यन्यात्' इति ।
### मन्त्रः
प्रा॒णाना॑म॒न्नाद्य॑स्य॒ सन्त॑त्यै ।  
#### टीका
एकेनोच्छासेनोच्चार्यैव क्रियमाणं प्राणानामन्नाद्यस्य चाविच्छेदाय भवति ।
### मन्त्रः
अथो॒ रख्ष॑सा॒मप॑हत्यै ।  
#### टीका
अथो अपि च रक्षसामपहत्यै भवति, सामिधेनीनां अनुच्छ्वासेन रक्षसामनुच्छ्वासः क्रियत इति । केचिदाहुः - प्रथमोत्तमयोरेवेदं सन्ततत्वविधानमिति ॥
### संयुक्तमन्त्रः
राथ॑न्तरीम्प्रथ॒मामन्वा॑ह॒ राथ॑न्तरो॒ वा अ॒यल्ँलो॒क इ॒ममे॒व लो॒कम॒भि ज॑यति
### मन्त्रः
राथ॑न्तरीम्प्रथ॒मामन्वा॑ह।  

#### टीका
5राथन्तरीमिति ॥ सामविशेषसम्बन्धेन ऋचस्स्तुतिः । रथन्तरसामसम्बन्धिनी प्रथमा ऋक्, प्रथम्याद्द्वयोरुदात्तस्वरत्वाच्च । उत्सादित्वादञ् ।
### मन्त्रः
राथ॑न्तरो॒ वा अ॒यल्ँलो॒क इ॒ममे॒व लो॒कम॒भि ज॑यति ।
#### टीका
अयं लोको भूलोकः राथन्तरः, स एव हेतुः ॥
### संयुक्तमन्त्रः
त्रिर्वि गृ॑ह्णाति॒ त्रय॑ इ॒मे लो॒का इ॒माने॒व लो॒कान॒भि ज॑यति
### मन्त्रः
त्रिर्वि गृ॑ह्णाति ।  
त्रय॑ इ॒मे लो॒का इ॒माने॒व लो॒कान॒भि ज॑यति ।
#### टीका
6अस्यास्त्रिर्विच्छेदो विग्रहः । तृतीयां त्रिर्विगृह्णातीत्येके ॥
### संयुक्तमन्त्रः
बार्ह॑तीमुत्त॒मामन्वा॑ह॒ बार्ह॑तो॒ वा अ॒सौ लो॒को॑ऽमुमे॒व लो॒कम॒भि ज॑यति
### मन्त्रः
बार्ह॑तीमुत्त॒मामन्वा॑ह ।  
बार्ह॑तो॒ वा अ॒सौ लो॒को॑ऽमुमे॒व लो॒कम॒भि ज॑यति ।
#### टीका
7बार्हतीमिति ॥ "तं त्वा समिद्भिः' इति तृतीया तिसृणामुत्तमा । बृहच्छब्दोप्युत्सादिः । बृहत्सामवत्त्वं पूर्ववत्सम्बन्धि, उभयोस्तृतीयत्वात् ॥
### संयुक्तमन्त्रः
प्र वः॑ [40]  वाजा॒ इत्यनि॑रुक्ताम्प्राजाप॒त्यामन्वा॑ह य॒ज्ञो वै प्र॒जाप॑तिर्य॒ज्ञमे॒व प्र॒जाप॑ति॒मा र॑भते॒ प्र वो॒ वाजा॒ इत्यन्वा॒हान्न॒व्ँवै वाजोऽन्न॑मे॒वाव॑ रुन्द्धे॒ प्र वो॒ वाजा॒ इत्यन्वा॑ह॒ तस्मा᳚त्प्रा॒चीन॒ꣳ॒ रेतो॑ धीय॒ते
### मन्त्रः
प्र वो॒ वाजा॒ इत्यनि॑रुक्ताम्प्राजाप॒त्यामन्वा॑ह ।  
य॒ज्ञो वै प्र॒जाप॑तिर्य॒ज्ञमे॒व प्र॒जाप॑ति॒मा र॑भते ।  
प्र वो॒ वाजा॒ इत्यन्वा॑ह ।  
अन्न॒व्ँवै वाजः॑ ।  
अन्न॑मे॒वाव॑ रुन्द्धे ।  
प्र वो॒ वाजा॒ इत्यन्वा॑ह ।  

#### टीका
8अनिरुक्तामिति ॥ अस्पष्टदेवताकां अतः प्राजापत्यां नीचैस्स्वरत्वाच्च बृहच्छब्दसम्बन्धित्वाच्च । यज्ञात्मानं प्रजापतिमादौ परिगृह्णाति । विशिष्टदेवतासम्बन्धेन स्तुतिरेषा ।
अन्नं वै वाज इति । वाजपदसम्बन्धेन स्तुतिः ।
### मन्त्रः
तस्मा᳚त्प्रा॒चीन॒ꣳ॒ रेतो॑ धीयते  ।
#### टीका
प्राचीनमिति । उपसर्गविशेषसम्बन्धेन स्तुतिः । प्रगतं प्राचीनम् । 'विभाषाञ्चेरदिक्स्त्रियाम्' इति खः ॥
### संयुक्तमन्त्रः
अग्न॒ आ या॑हि वी॒तय॒ इत्या॑ह॒ तस्मा᳚त्प्र॒तीचीः᳚ प्र॒जा जा॑यन्ते॒ प्र वो॒ वाजाः᳚ [41]  इत्यन्वा॑ह
### मन्त्रः
अग्न॒ आ या॑हि वी॒तय॒ इत्या॑ह ।  

तस्मा᳚त्प्र॒तीचीः᳚ प्र॒जा जा॑यन्ते ।  

प्र वो॒ वाजा इत्यन्वा॑ह ।  

#### टीका
9अग्न आ याहीति द्वितीया ऋक् ॥ आयाहीति वचनात् प्राचीनं निहितं रेतः प्राचीनं प्रजात्वेन परिणतं निर्गच्छति । प्रतिकूलाः प्रतीच्यः । 'वा छन्दसि' इति पूर्वसवर्णदीर्घत्वम् । 'चौ' इति पूर्वपदस्य दीर्घत्वम्, अन्तोदात्तत्वं च ॥
### संयुक्तमन्त्रः
मासा॒ वै वाजा॑ अर्धमा॒सा अ॒भिद्य॑वो दे॒वा ह॒विष्म॑न्तो॒ गौर्घृ॒ताची॑ य॒ज्ञो दे॒वाञ्जि॑गाति॒ यज॑मानस्सुम्न॒युरि॒दम॑सी॒दम॒सीत्ये॒व य॒ज्ञस्य॑ प्रि॒यन्धामाव॑ रुन्द्धे
### मन्त्रः
मासा॒ वै वाजाः᳚ ,
#### टीका
10मासा वा इत्यादि ॥ मन्त्रपदानां सर्वेषां स्तुतिः । हे ऋत्विग्यजमानाः वाजादयो युष्माकमभिमतसिद्धये भवन्तु । वाजाः मासाः अन्नहेतवः; गतिमन्तो वा सर्वक्रियाणामाधाराः ।
### मन्त्रः
 अ॒र्ध॒मा॒सा अ॒भिद्य॑वः .. ,   
#### टीका
अर्धमासाः अभिद्यवः दिवसैरभिगतदीप्तित्वात् साभिप्रायेण क्रियाप्रवर्तकाः ।
### मन्त्रः
दे॒वा  ह॒विष्म॑न्तः .. ,    
#### टीका
हविष्मन्तो देवाः क्रियया आराध्याः ।
### मन्त्रः
गौर्घृ॒ताची॑ .. ,   
#### टीका
घृताची घृतमञ्चतीति । घृतहेतुर्गौः हविःप्रदानेन क्रियाप्रवृत्तिहेतुः । पूर्ववत् 'चौ' इति दीर्घत्वम्, अन्तोदात्तत्वं च ।
### मन्त्रः
य॒ज्ञो दे॒वाञ्जि॑गाति ।  
#### टीका
स यज्ञो देवान् जिगाति गच्छति तृप्तिहेतुत्वेन । गाङ् गतौ, व्यत्ययेन परस्मैपदं, शपः श्लुः, अभ्यासस्य चेत्वम् ।
### मन्त्रः
यज॑मानस्सुम्न॒युः ।  
#### टीका
सुम्नयुः सुखमात्मन इच्छतीति सुम्नयुर्यजमानः फलभाक् । एवमेते यज्ञस्याधाराः ।
### मन्त्रः
इ॒दम॑सी॒दम॒सीत्ये॒व य॒ज्ञस्य॑ प्रि॒यन्धामाव॑ रुन्द्धे ।
#### टीका
एभिस्ताद्रूप्येण इदमसीदमसीति यज्ञं स्तुत्वा यज्ञस्य प्रियं धाम स्थानं वाजादिकमवरुन्धे ॥
### संयुक्तमन्त्रः
यङ्का॒मये॑त॒ सर्व॒मायु॑रिया॒दिति॒ प्र वो॒ वाजा॒ इति॒ तस्या॒नूच्याग्न॒ आ या॑हि वी॒तय॒ इति॒ सन्त॑त॒मुत्त॑रमर्ध॒र्चमा ल॑भेत [42]  प्रा॒णेनै॒वास्या॑पा॒नन्दा॑धार॒ सर्व॒मायु॑रेति
### मन्त्रः
यङ्का॒मये॑त॒ सर्व॒मायु॑रिया॒दिति॑ ..  
प्र वो॒ वाजा॒ इति॑ ..     
तस्या॒नूच्याग्न॒ आ या॑हि वी॒तय॒ इति॒ सन्त॑त॒मुत्त॑रमर्ध॒र्चमा ल॑भेत ।

#### टीका
11यं इत्यादि ॥ एतेन प्रथमद्वितीययोः सन्तानस्य विशेषणात् आयुर्हेतुत्वेन स्तुतिः क्रियते । 'प्र वो वाजाः' इत्येतामनूच्य अस्या उत्तरमर्धर्चं 'अग्न आ याहि वीतये' इत्यनया सन्ततमालभेत । ऋचोर्धमर्धर्चम् । 'ऋक्पूः' इति समासान्तः ।
### मन्त्रः
प्रा॒णेनै॒वास्या॑पा॒नन्दा॑धार ।  
सर्व॒मायु॑रेति ।
#### टीका
प्राणेनैवेति । द्वयोः अर्धर्चयोः प्राणापानस्थानीयत्वात् । दाधारेति छान्दसो लिट्, तुजादित्वादभ्यासस्य दीर्घत्वम् ॥
### संयुक्तमन्त्रः
यो वा अ॑र॒त्निꣳ सा॑मिधे॒नीना॒व्ँवेदा॑र॒त्नावे॒व भ्रातृ॑व्यङ्कुरुतेऽर्ध॒र्चौ सन्द॑धात्ये॒ष वा अ॑र॒त्निस्सा॑मिधे॒नीना॒य्ँय ए॒वव्ँवेदा॑र॒त्नावे॒व भ्रातृ॑व्यङ्कुरुते
### मन्त्रः
यो वा अ॑र॒त्निꣳ सा॑मिधे॒नीना॒व्ँवेद॑ ।  

#### टीका
12यो वा इत्यादिना सन्तानस्य फलान्तरं दर्शयति । समिधामाधानमन्त्रास्सामिधेन्यः । 'समिधामाधाने' इति षेण्यण्प्रत्ययः, 'षिद्गौरादिभ्यश्च' इति ङीष्, 'यस्य' इति लोपे 'हलस्तद्धितस्य' इति यलोपः । तासामरत्निः अरमणम् । नञ्पूर्वादमेर्निप्रत्ययेऽन्त्यविकारः । यद्वा - अरणमरत्निः सामिधेनीनां गमनविशेषः । अर्तेरत्निप्रत्ययः । अथवा - द्वौ प्रादेशौ संहितावरत्निः, प्रदेशस्थानीययोरर्धर्चयोस्सन्धानम् । तावेवारत्निरित्युपचर्यते । प्रमाणलक्षणाद्वा सामीधेनीनामुच्छ्बासप्रमाणं यो वेदेति ।  
### मन्त्रः
अ॒र॒त्नावे॒व भ्रातृ॑व्यङ्कुरुते ।  
#### टीका
अरत्नाविति । सन्धानस्यारत्निशब्देनाभिधानस्येदं फलम् । अरमणे अरमणशीलत्वे प्रादेशद्वयपरिमितत्वे वा शत्रून् कुरुते ।
### मन्त्रः
अ॒र्ध॒र्चौ सन्द॑धाति ।  

ए॒ष वा अ॑र॒त्निस्सा॑मिधे॒नीना॒य्ँय ए॒वव्ँवेद ।  

अ॒र॒त्नावेव भ्रातृ॑व्यङ्कुरुते ।
#### टीका
कः पुनस्स आसामरत्निरित्याह - अर्धर्चाविति । यजमानव्यतिरिक्तवेदित्रर्थं य एवं वेदेत्यादेः पुनर्वचनम् ॥
### संयुक्तमन्त्रः
ऋषेर्॑ऋषे॒र्वा ए॒ता निर्मि॑ता॒ यथ्सा॑मिधे॒न्य॑स्ता यदस॑य्ँयुक्ता॒स्स्युᳶ प्र॒जया॑ प॒शुभि॒र्यज॑मानस्य॒ वि ति॑ष्ठेरन्नर्ध॒र्चौ सन्द॑धाति॒ सय्ँयु॑नक्त्ये॒वैना॒स्ता अ॑स्मै॒ सय्ँयु॑क्ता॒ अव॑रुद्धा॒स्सर्वा॑मा॒शिष॑न्दुह्रे ॥43॥   
### मन्त्रः
ऋषेर्॑ऋषे॒र्वा ए॒ता निर्मि॑ता॒  यथ्सा॑मिधे॒न्यः॑ ।  

#### टीका
13ऋषीणां सम्बन्धिभ्य आविर्भूताः एताः ।
### मन्त्रः
ता यदस॑य्ँयुक्ता॒स्स्युᳶ प्र॒जया॑ प॒शुभि॒र्यज॑मानस्य॒ वि ति॑ष्ठेरन् ।
#### टीका
ता यदि परस्परं असंयुक्ताः स्युः तदा या एता ऋषिभ्यो गोत्रकृद्भ्यः भृग्वादिभ्यः उत्पन्नाः प्रजाः पशवश्च; तैरपि सर्वैरेता वितिष्ठेरन् विश्लिष्टाः स्युः यजमानस्य प्रजापशुसिद्धिहेतवो न स्युरित्यर्थः ।  

### मन्त्रः
अ॒र्ध॒र्चौ सन्द॑धाति ।  
सय्ँयु॑नक्त्ये॒वैनाः᳚।
#### टीका
तस्मादर्धर्चसन्धानेन एतास्संयुनक्ति ।
### मन्त्रः
ता अ॑स्मै॒ सय्ँयु॑क्ता॒ अव॑रुद्धा॒स्सर्वा॑मा॒शिष॑न्दुह्रे ।  
#### टीका
ताश्च संयुक्तवत्सा गाव इव गोष्ठेऽवरुद्धाः अस्मै यजमानाय सर्वामाशिषमाभिमतमर्थं दुह्रे स्वयमेव दुहन्ते । कर्मकर्तरि 'न दुहस्नुनमाम्' इति यगभावः, 'बहुलं छन्दसि' इति लट्, 'लोपस्य आत्मनेपदेषु इति तलोपः, अतो गुणे पररूपत्वम् ॥

इति द्वितीये पञ्चमे सप्तमोनुवाकः ॥

##  अनुवाकः  ८ द्वितीयादिसामिधेनीमन्त्रव्याख्यानम् ।  

प्रजापतिऋषिः ।

### संयुक्तमन्त्रः

अय॑ज्ञो॒ वा ए॒ष यो॑ऽसा॒माऽग्न॒ आ या॑हि वी॒तय॒ इत्या॑ह रथन्त॒रस्यै॒ष वर्ण॒स्तन्त्वा॑ स॒मिद्भि॑रङ्गिर॒ इत्या॑ह वामदे॒व्यस्यै॒ष वर्णो॑ बृ॒हद॑ग्ने सु॒वीर्य॒मित्या॑ह बृह॒त ए॒ष वर्णो॒ यदे॒तन्तृ॒चम॒न्वाह॑ य॒ज्ञमे॒व तथ्साम॑न्वन्तङ्करोति

### मन्त्रः

अय॑ज्ञो॒ वा ए॒ष यो॑ऽसा॒मा ।  
अग्न॒ आ या॑हि वी॒तय॒ इत्या॑ह ।   


#### टीका  
1अयज्ञो वा इत्यादि ॥ द्वितीयप्रभृतेः ऋचः स्तुतिः क्रियते ।
### मन्त्रः
र॒थ॒न्त॒रस्यै॒ष वर्णः॑ ।  

तन्त्वा॑ स॒मिद्भि॑रङ्गिर॒ इत्या॑ह ।  
वा॒म॒दे॒व्यस्यै॒ष वर्णः॑ ।  
#### टीका  
रथन्तरस्येति । पूर्ववत्प्राथम्यादिना रथन्तरादिरूपत्वं तिसृणामृचाम् । 'वामदेवाड्ड्यड्यौ' ।
### मन्त्रः
बृ॒हद॑ग्ने सु॒वीर्य॒मित्या॑ह ।  
बृह॒त ए॒ष वर्णः॑ ।   
#### टीका
बृहदग्न इति । बृहच्छब्दसम्बन्धेन बार्हतत्वं दर्शयितुं तृतीयस्य पदस्योपादानम् ।
### मन्त्रः
यदे॒तन्तृ॒चम॒न्वाह॑ ।  

#### टीका
तृचमिति । तिसृणामृचां समाहारस्तृचम् । 'ऋक्पूः' इति समासान्तः । त्रेस्सम्प्रसारणं, उत्तरपदलोपश्च ।
### मन्त्रः
य॒ज्ञमे॒व तथ्साम॑न्वन्तङ्करोति ।  

#### टीका
सामन्वन्तमिति । 'अनो नुट्' इति नुट् ॥
### संयुक्तमन्त्रः
अ॒ग्निर॒मुष्मि॑ल्ँलो॒क आसी॑दादि॒त्यो᳚ऽस्मिन्तावि॒मौ लो॒कावशा᳚न्तौ [44]  आ॒स्ता॒न्ते दे॒वा अ॑ब्रुव॒न्नेते॒मौ वि पर्यू॑हा॒मेत्यग्न॒ आ या॑हि वी॒तय॒ इत्य॒स्मिल्ँ लो॒के᳚ऽग्निम॑दधुर्बृ॒हद॑ग्ने सु॒वीर्य॒मित्य॒मुष्मि॑ल्ँलो॒क आ॑दि॒त्यन्ततो॒ वा इ॒मौ लो॒काव॑शाम्यता॒य्ँयदे॒वम॒न्वाहा॒नयो᳚र्लो॒कयो॒श्शान्त्यै॒ शाम्य॑तोऽस्मा इ॒मौ लो॒कौ य ए॒वव्ँवेद
### मन्त्रः
अ॒ग्निर॒मुष्मि॑ल्ँलो॒क आसी॑त् ।  
आ॒दित्यो᳚ऽस्मिन् ।  
तावि॒मौ लो॒कावशा᳚न्तावास्ताम् ।  

#### टीका
2अग्निरमुष्मिन्नित्यादि ॥ स्वर्लोके अग्निरासीत्, पृथिव्यामादित्यः । तत इमौ लोकौ अशान्तौ असुखौ आस्तां अभवताम् ।
### मन्त्रः
ते दे॒वा अ॑ब्रुवन् ।   
एते॒मौ वि पर्यू॑हा॒मेति॑ ।  
अग्न॒ आ या॑हि वी॒तय॒ इत्य॒स्मिल्ँ लो॒के᳚ऽग्निम॑दधुः ।  

#### टीका
अथ च ते तथा पश्यन्तो देवाः परस्परमब्रुवन् - एत आगच्छत सर्वेऽपि यूयमिमौ अग्न्यादित्यौ विपर्यूहाम विपरिवृत्तलोकौ स्थापयाम ।
अग्न आयहीति बर्हिषि निषीदेति लिङ्गं नीचैरवस्थानस्य । ऋचश्च प्रथमत्वात् प्रथमलोकपरिग्रहः । तत्र तृतीयदेशस्यापि प्रथमपादादावग्नि शब्दोपादानादग्नेः प्रथमलोकावस्थानं सूच्यते ।
### मन्त्रः
बृ॒हद॑ग्ने सु॒वीर्य॒मित्य॒मुष्मि॑ल्ँलो॒क आ॑दि॒त्यम् ।  
ततो॒ वा इ॒मौ लो॒काव॑शाम्यताम् ।  

यदे॒वम॒न्वाहा॒नयो᳚र्लो॒कयो॒श्शान्त्यै॒ शाम्य॑तः ।    

अ॒स्मा इ॒मौ लो॒कौ य ए॒वव्ँवेद।  

#### टीका
बृहदग्न इति । विवासनकारित्वमादित्यात्मन एव । अग्नेरिति । तस्योच्चैरवस्थानलिङ्गविशेषः । ऋचस्तृतीयत्वात् तृतीयलोकपरिग्रहः । तत्र तृतीयदेशत्वम् ॥
### संयुक्तमन्त्रः
पञ्च॑दश सामिधे॒नीरन्वा॑ह॒ पञ्च॑दश [45]  वा अ॑र्धमा॒सस्य॒ रात्र॑योऽर्धमास॒शस्स॑व्ँवथ्स॒र आ᳚प्यते॒ तासा॒न्त्रीणि॑ च श॒तानि॑ ष॒ष्टिश्चा॒ख्षरा॑णि॒ ताव॑तीस्सव्ँवथ्स॒रस्य॒ रात्र॑योऽख्षर॒श ए॒व स॑व्ँवथ्स॒रमा᳚प्नोति

### मन्त्रः
पञ्च॑दश सामिधे॒नीरन्वा॑ह ।   

पञ्च॑दश॒ वा अ॑र्धमा॒सस्य॒ रात्र॑यः ।

अ॒र्ध॒मा॒स॒शस्स॑व्ँवथ्स॒र आ᳚प्यते ।  

तासा॒न्त्रीणि॑ च श॒तानि॑ ष॒ष्टिश्चा॒ख्षरा॑णि ।  

ताव॑तीस्सव्ँवथ्स॒रस्य॒ रात्र॑यः ।  

अ॒ख्ष॒र॒श ए॒व स॑व्ँवथ्स॒रमा᳚प्नोति।
#### टीका
3अर्धमासशः [अर्धमासेन] अक्षरशः अक्षरेण संवत्सरमाप्नोति ।  
अक्षराणां रात्रीणां च समसङ्ख्याकारेण संवत्सरावाप्तिः । पूर्ववच्छस् ॥
### संयुक्तमन्त्रः
नृ॒मेध॑श्च॒ परु॑च्छेपश्च ब्रह्म॒वाद्य॑मवदेताम॒स्मिन्दारा॑वा॒र्द्रे᳚ऽग्निञ्ज॑नयाव यत॒रो नौ॒ ब्रह्मी॑या॒निति॑
### मन्त्रः
नृ॒मेध॑श्च॒ परु॑च्छेपश्च ब्रह्म॒वाद्य॑मवदेताम् ।   
अ॒स्मिन्दारा॑वा॒र्द्रे᳚ऽग्निञ्ज॑नयाव ।  

#### टीका
4नृमेधश्चेत्यादिना ॥ ब्रह्मवादित्वं ब्रह्मवाद्यम् । ब्रह्म वेदं वदितुमिष्टे विषये नियोक्तुं सामर्थ्यं ब्रह्मवादः, तदेव ब्रह्मवाद्यम् । स्वार्थिको यत् 'परादिश्छन्दसि' इत्युत्तरपदाद्युदात्तत्वम् । यद्वा - ब्रह्मणो वदनसामर्थ्यं ब्रह्मवाद्यम् । 'वदस्सुपि क्यप्च' इति यत्, वर्णविकारश्छान्दसः, कृदुत्तरपदप्रकृतिस्वरत्वेन 'यतोऽनावः' इत्याद्युदात्तत्वम् । श्यन्वा व्यत्ययेन प्रवर्तते । पूर्वं नृमेधपरुच्छेपनामानावृषी ब्रह्मवाद्ये विप्रतिपन्नावभवताम्, अहं ब्रह्मतरोऽहं ब्रह्मतर इति । तौ तथा विप्रतिपन्नौ इत्थं ब्रह्मवाद्यमवदेतां वैमत्येन अवदताम् । 'भासन' इत्यादिना विमतावात्मनेपदम् ।
### मन्त्रः
यत॒रो नौ॒ ब्रह्मी॑या॒निति॑ ।
#### टीका
कथमित्याह - नौ आवयोर्मध्ये यतरो ब्रह्मीयान् ब्रह्मतरः अस्मिन्नार्द्रे दारौ अग्निं जनयाव अहं वा त्वं वा । तन्त्रेण द्वयोरभिधानं, यतरो नौ ब्रह्मीयान् त्वं वाऽहं वा तावावामत्राग्निं जनयावेति । विशिष्टज्ञाननिमित्तत्वेन ब्रह्मशब्दस्य गुणवचनत्वात् 'अजादी गुणवचनादेव' इति ईयसुन् प्रत्यये अलोपः । 'किंयत्तदो निर्धारणे' इति यच्छब्दात् डतरच्प्रत्ययः ॥
### संयुक्तमन्त्रः
नृ॒मेधो॒ऽभ्य॑वद॒थ्स धू॒मम॑जनय॒त्परु॑च्छेपो॒ऽभ्य॑वद॒थ्सो᳚ऽग्निम॑जनय॒दृष॒ इत्य॑ब्रवीत् [46]  यथ्स॒माव॑द्वि॒द्व क॒था त्वम॒ग्निमजी॑जनो॒ नाहमिति॑ सामिधे॒नीना॑मे॒वाहव्ँवर्ण॑व्ँवे॒देत्य॑ब्रवीत्
### मन्त्रः
नृ॒मेधो॒ऽभ्य॑वदत्  ।   
स धू॒मम॑जनयत् ।   

#### टीका
5नृमेधोऽभ्यवदत् ॥ आर्द्रं दारुमभिलक्ष्य अग्निं जनयितुकामो ब्रह्म वदन् स धूममेवाजनयत् नाग्निम् ।
### मन्त्रः
परु॑च्छेपो॒ऽभ्य॑वदत् ।  
सो᳚ऽग्निम॑जनयत् ।  
####   टीका
परुच्छेपस्त्वग्निमजनयत् ।
### मन्त्रः

ऋृष॒ इत्य॑ब्रवीत् ।    
####   टीका
अथ तं दृष्टातिशयप्रतिपत्यर्थं ऋषिशब्देन प्रेम्णाऽऽमन्त्र्य नृमेधोब्रवीत् ।
### मन्त्रः
यथ्स॒माव॑द्वि॒द्व क॒था त्वम॒ग्निमजी॑जनो॒ नाहमिति॑ ।  
#### टीका
यत् यदा समावत् विद्व सममेवावयोर्वेदनं सर्वत्र तदा कथा केन हेतुना त्वमग्निमजीजनः नाहमिति । समादावतुप् स्वार्थीकः, 'था हेतौ च' इति थाप्रत्ययः ।
### मन्त्रः
सा॒मि॒धे॒नीना॑मे॒॒वाहव्ँवर्ण॑व्ँवे॒देत्य॑ब्रवीत् ।

#### टीका
अथ परुच्छेपोऽब्रवीत् - सामिधेनीनां वर्णं स्वरूपमहं वेद जानामि न त्वमिति ॥
### संयुक्तमन्त्रः
यद्घृ॒तव॑त्प॒दम॑नू॒च्यते॒ स आ॑सा॒व्ँवर्ण॒स्तन्त्वा॑ स॒मिद्भि॑रङ्गिर॒ इत्या॑ह सामिधे॒नीष्वे॒व तज्ज्योति॑र्जनयति॒ स्त्रिय॒स्तेन॒ यदृच॒स्स्त्रिय॒स्तेन॒ यद्गा॑य॒त्रिय॒स्स्त्रिय॒स्तेन॒ यथ्सा॑मिधे॒न्यो॑
### मन्त्रः
यद्घृ॒तव॑त्प॒दम॑नू॒च्यते॒ स आ॑सा॒व्ँवर्णः॑ ।

#### टीका
6इदानीं तं वार्णं स्वयमेव परुच्छेप आह - यदिति ॥ घृतेनाभिधेयेन तद्वत्पदं घृतवत् घृतशब्द एव । यद्वा - घृतशब्दवत्पदं 'तं त्वा समिद्भिः' इत्यस्याः द्वितीयः पादः । तस्य यदनुवचनं स एव तासां एको वर्णः ।
### मन्त्रः
तन्त्वा॑ स॒मिद्भि॑रङ्गिर॒ इत्या॑ह ।  
सा॒मि॒धे॒नीष्वे॒व तज्ज्योति॑र्जनयति ।  
#### टीका
तमेवार्थं समर्थयते - तं त्वेति । ज्योतिष्मत्त्वमासां घृतसम्बन्धेन क्रियते तेजो घृतमिति ।
### मन्त्रः
स्त्रिय॒स्तेन॒ यदृचः॑ ।  
स्त्रिय॒स्तेन॒ यद्गा॑य॒त्रियः॑ ।  
स्त्रिय॒स्तेन॒ यथ्सा॑मिधे॒न्यः॑ ।  
#### टीका
अथ वर्णान्तराण्याह - स्त्रियस्तेनेत्यादि । ऋक्त्वेन गायत्रीत्वेन सामिधेनीत्वेन त्रिप्रकारं स्त्रीत्वमासाम् ॥
### संयुक्तमन्त्रः
वृष॑ण्वती॒मन्वा॑ह [47]  तेन॒ पुꣵस्व॑ती॒स्तेन॒ सेन्द्रा॒स्तेन॑ मिथु॒ना
### मन्त्रः
वृष॑ण्वती॒मन्वा॑ह ।  
तेन॒ पुꣵस्व॑तीः ।  
तेन॒ सेन्द्राः᳚ ।   
तेन॑ मिथु॒नाः ।
#### टीका
7वृषण्वतीमिति ॥ 'वृषणं त्वा वयं वृषन्' इत्येतत्सम्बन्धेनैताः पुंस्त्ववत्यः सेन्द्रा मिथुनाश्च भवन्ति । वृषा सेक्ता पुमान् । 'तसौ मत्वर्थ्' इति भत्वम् । वृषा इन्द्रः प्रधानत्वाद्देवतानाम् । स्त्रीत्वात् पुंसि योगाच्च मिथुनत्वमासामस्तीति मिथुनाः । पामादित्वान्नप्रत्ययः ।  

केचिदाहुः - 'स नः पृथु श्रवाय्यम्' इत्यन्तानां चतसृणां पूर्वं स्तुतिः कृता । 'अग्निं दूतं' इत्यादीनां स्तुतिः क्रियते । 'ईडेन्यः' इत्यादीनां तिसृणां वृषण्वतीमन्वाहेत्यादिका स्तुतिः क्रियते इति । 'अनो नुट्' इति नुट् । अयस्मयादित्वेन भत्वात्पदकालेऽपि तस्य णत्वं न निवर्तते ॥
### संयुक्तमन्त्रः
अ॒ग्निर्दे॒वाना᳚न्दू॒त आसी॑दु॒शना॑ का॒व्योऽसु॑राणा॒न्तौ प्र॒जाप॑तिम्प्र॒श्ञमै॑ता॒ꣳ॒ स प्र॒जाप॑तिर॒ग्निन्दू॒तव्ँवृ॑णीमह॒ इत्य॒भि प॒र्याव॑र्तत॒ ततो॑ दे॒वा अभ॑वन्प॒रासु॑रा॒
### मन्त्रः
अ॒ग्निर्दे॒वाना᳚न्दू॒त आसी॑त् ।    

#### टीका
8अग्निर्देवानामित्यादि ॥ दूतो हविषां देवसकाशं प्रापयिता । देवानामग्निर्दूतोऽभवत् ।
### मन्त्रः
उ॒शना॑ का॒व्योऽसु॑राणाम् +++(दूत आसीत्)+++।  
#### टीका
असुराणां कवेः पुत्र उशना शुक्रो दूतोऽभवत् । अवन्ती [असीदिति?] छान्दसमन्तोदात्तत्वम् । 'ऋदुशनस्पुरदंशः' इत्युशनसोऽनङादेशः ।
### मन्त्रः
तौ प्र॒जाप॑तिम्प्र॒श्ञमै॑ताम् ।  

#### टीका
अथ तौ प्रजापतिं प्रश्नमैतां आवयोः को यागे दूत्यमर्हतीति प्रजापतिसकाशमगच्छताम् । 'यजयाच' इति कर्मणि नङ्प्रत्ययः । विभक्तिव्यत्ययो वा प्रश्नार्थं प्रजापतिमैतामिति ।
### मन्त्रः
स प्र॒जाप॑तिर॒ग्निन्दू॒तव्ँवृ॑णीमह॒ इत्य॒भि प॒र्याव॑र्तत ।  

#### टीका
अथ पृच्छ्यमानः प्रजापतिः 'अग्निं दूतं वृणीमहे' इतीमामृचं ब्रुवन्, अग्निमेवाभिपर्यावर्तत अग्निमेवालक्ष्य पर्यावृत्तोऽभवत् ।
### मन्त्रः
ततो॑ दे॒वा अभ॑वन्प॒रासु॑राः ।  

#### टीका
ततोऽग्नेरेव दूत्यार्हत्वात् तद्दूतका एवाभवन्, असुराश्च पराभूताः ॥
### संयुक्तमन्त्रः
यस्यै॒वव्ँवि॒दुषो॒ऽग्निन्दू॒तव्ँवृ॑णीमह॒ इत्य॒न्वाह॒ भव॑त्या॒त्मना॒ परा᳚स्य॒ भ्रातृ॑व्यो भवति
### मन्त्रः
यस्यै॒वव्ँवि॒दुषो॒ऽग्निन्दू॒तव्ँवृ॑णीमह॒ इत्य॒न्वाह॑ ।  
भव॑त्या॒त्मना᳚ ।  
परा᳚स्य॒ भ्रातृ॑व्यो भवति ।  

#### टीका
9यस्यैवमित्यादि ॥ गतम् ॥
### संयुक्तमन्त्रः
अध्व॒रव॑ती॒मन्वा॑ह॒ भ्रातृ॑व्यमे॒वैतया᳚ [48] ध्व॒र॒ति॒ शो॒चिष्के॑श॒स्तमी॑मह॒ इत्या॑ह प॒वित्र॑मे॒वैतद्यज॑मानमे॒वैतया॑ पवयति॒ समि॑द्धो अग्न आहु॒तेत्या॑ह
### मन्त्रः
अ॒ध्व॒रव॑ती॒मन्वा॑ह ।   
भ्रातृ॑व्यमे॒वैतया᳚  ध्वरति ।  
शो॒चिष्के॑श॒स्तमी॑मह॒ इत्या॑ह ।  

#### टीका
10अध्वरवतीमिति ॥ 'समिध्यमानो अध्वरे' इत्येताम् । ध्वरति हिनस्तीति ध्वृ मूर्छने ।
### मन्त्रः
प॒वित्र॑मे॒वैतद्यज॑मानमे॒वैतया॑ पवयति ।  
समि॑द्धो अग्न आहु॒तेत्या॑ह ।
#### टीका
पवित्रमिति । शोचिस्सम्बन्धेन शुचित्वात् पवित्रमियमृक् ॥
### संयुक्तमन्त्रः
परि॒धिमे॒वैतम्परि॑ दधा॒त्यस्क॑न्दाय॒ यदत॑ ऊ॒र्ध्वम॑भ्याद॒ध्याद्यथा॑ बहिᳶपरि॒धि स्कन्द॑ति ता॒दृगे॒व तत्
### मन्त्रः
प॒रि॒धिमे॒वैतम्परि॑ दधाति ।  
अस्क॑न्दाय॒ यदत॑ ऊ॒र्ध्वम॑भ्याद॒ध्यात् ।  
यथा॑ बहिᳶपरि॒धि स्कन्द॑ति , ता॒दृगे॒व तत् ।
#### टीका
11परिधिमिति ॥ 'समिद्धो अग्न आहुत' इतीयमृक्परिधिस्थानीया । परिधानं विधानसमापनम् । समिद्ध इति च समाप्तिलिङ्गम् । अत एवानूयाजे वेदितव्या । परिधेर्बहिः बहिःपरिधि । 'अपपरिबहिरञ्चवः' इत्यव्ययीभावः ॥
### संयुक्तमन्त्रः
त्रयो॒ वा अ॒ग्नयो॑ हव्य॒वाह॑नो दे॒वाना᳚ङ्कव्य॒वाह॑नᳶ पितृ॒णाꣳ स॒हर॑ख्षा॒ असु॑राणा॒न्त ए॒तर्ह्या शꣳ॑सन्ते॒ माव्ँव॑रिष्यते॒ माम् [49]  इति॑ वृणी॒ध्वꣳ ह॑व्य॒वाह॑न॒मित्या॑ह

### मन्त्रः
त्रयो॒ वा अ॒ग्नयः॑ ।   
हव्य॒वाह॑नो दे॒वाना᳚म् , कव्य॒वाह॑नᳶ पितृ॒णाम् , स॒हर॑ख्षा असु॑राणाम् ।  
#### टीका
12त्रयो वा इत्यादि ॥ 'हव्येनन्तःपादम्' इत्युभयत्र ञ्युट् 'कव्यपुरीषपुरीष्येषु ञ्युट्' ।
### मन्त्रः
त ए॒तर्ह्या शꣳ॑सन्ते ।   
माव्ँव॑रिष्यते ।  
मामिति॑ वृणी॒ध्वꣳ ह॑व्य॒वाह॑न॒मित्या॑ह ।  

#### टीका
त्रयोऽप्येतेऽग्नयोऽस्मिन्काले आशंसन्ते प्रार्थयन्ते मामयं वरिष्यते इति । तत्र 'वृणीध्वं हव्यवाहनम्' इति वचनेन कव्यवाहादिव्युदासेन देवानामग्निर्हव्यवाहन एव वृतो भवति ॥
### संयुक्तमन्त्रः
य ए॒व दे॒वाना॒न्तव्ँवृ॑णीत आर्षे॒यव्ँवृ॑णीते॒ बन्धो॑रे॒व नैत्यथो॒ सन्त॑त्यै
### मन्त्रः
य ए॒व दे॒वाना॒न्तव्ँवृ॑णीते ।   
आ॒र्॒षे॒यव्ँवृ॑णीते ।  
#### टीका
13आर्षेयमिति ॥ ऋषेरपत्यमार्षेयम् । 'इतश्चानिञः' इति ढक् । आत्मीयगोत्र ऋषिः । तद्धितप्रत्ययान्तानामामन्त्रितविभक्त्या यथाप्रवरं वृणीते सामिधेन्यनन्तरम् । यथा भृगूणां 'अग्ने महाꣳ असि ब्राह्मण भारत भार्गवच्यावनाप्नुवानौर्वजामदग्न्य' इति पञ्चार्षेयः प्रवरः व्रियते । अत्र भृग्वादिभिरिष्टोऽग्निरेव तत्तदपत्यतयोपचर्यते ।
### मन्त्रः
बन्धो॑रे॒व नैति॑ ।
#### टीका
बन्धोरिति । बन्धुभ्यो भृग्वादिभ्य एवं वृणानो नैति न च्युतो भवति ।
### मन्त्रः
अथो॒ सन्त॑त्यै ।
#### टीका
अथो अपि च इदमार्षेयवरणं अस्य पुत्रादिसन्तानसमृद्ध्यै भवति । यद्वा - 'ऋषिणा हि देवाः पुरुषमनुबुद्ध्यन्ते' इति भृग्वादिभिः प्रसिद्धैः मन्त्रकृद्भिः बन्धुभिः व्रीयमाणैरयं बन्धुमान् भवति । ततो देवैरनुबुद्धो भवति, सन्तानवृद्धिश्च भवति ॥
### संयुक्तमन्त्रः
प॒रस्ता॑द॒र्वाचो॑ वृणीते॒ तस्मा᳚त्प॒रस्ता॑द॒र्वाञ्चो॑ मनु॒ष्या᳚न्पित॒रोऽनु॒ प्र पि॑पते ॥ [50]   
### मन्त्रः
प॒रस्ता॑द॒र्वाचो॑ वृणीते ।  

#### टीका
14परस्तादिति ॥ परस्तात् पुरुषादारभ्य अर्वाचः अधस्तादवस्थितानृषीन् वृणीते यथा - भृग्वादयो जमदग्न्यन्ताः । परशब्दात्पञ्चम्यन्तात् 'दिक्छन्ब्देभ्यः' इत्यादिना अस्तातिप्रत्ययः ।
### मन्त्रः
तस्मा᳚त्प॒रस्ता॑द॒र्वाञ्चो॑ मनु॒ष्या᳚न्पित॒रोऽनु॒ प्र पि॑पते ॥
#### टीका
तस्मादिति । परस्तादर्वाञ्चः पितरो मनुष्यान् प्रपिपते प्रकर्षेण विद्याभागितया अनुक्रमेण रक्षन्ति । अपरे परे पुरुषान् भजन्ते, अपरे परित्यजन्ति । छान्दसश्श्लुरात्मनेपदं च ॥

इति द्वितीये पञ्चमे अष्टमोऽनुवाकः ॥

##  अनुवाकः ९ प्रवरमन्त्रनिगदस्य, ९-१५ स्रुगादापननिगदस्य च व्याख्यानम् ।  

प्रजापतिऋषिः ।

### संयुक्तमन्त्रः
अग्ने॑ म॒हाꣳ अ॒सीत्या॑ह म॒हान्ह्ये॑ष यद॒ग्निर्ब्रा᳚ह्म॒णेत्या॑ह ब्राह्म॒णो ह्ये॑ष भा॑र॒तेत्या॑है॒ष हि दे॒वेभ्यो॑ ह॒व्यम्भर॑ति
### मन्त्रः
अग्ने॑ म॒हाꣳ अ॒सीत्या॑ह ।  
म॒हान्ह्ये॑ष यद॒ग्निर्ब्रा᳚ह्म॒णेत्या॑ह ।  


#### टीका
1अग्ने महानसीत्यादिना प्रवरमन्त्रपदानि व्याचष्टे ॥ महान् ह्येष इति । स्वभावत एवेति भावः ।
### मन्त्रः
ब्रा॒ह्म॒णो ह्ये॑ष भा॑र॒तेत्या॑ह ।  
#### टीका
ब्राह्मणो ह्येष इति । यदग्निरेव जात्या ब्राह्मणः, ब्रह्मणो मुखाद्द्वयोरपि जातत्वात् । ब्रह्मणोपत्यत्वेन वा स्तुतिः । 'ब्राह्मोऽजातौ' इति व्यत्ययेन प्रवर्तते ।
### मन्त्रः
ए॒ष हि दे॒वेभ्यो॑ ह॒व्यम्भर॑ति।
#### टीका
एष हीति । हविषां भरणात् भारतः, भरतानामृत्विजामपत्यत्वात् भारतः ॥
### संयुक्तमन्त्रः
दे॒वेद्ध॒ इत्या॑ह दे॒वा ह्ये॑तमैन्ध॑त॒ मन्वि॑द्ध॒ इत्या॑ह॒ मनु॒र्ह्ये॑तमुत्त॑रो दे॒वेभ्य॒ ऐन्द्धर्षि॑ष्टुत॒ इत्या॒हर्ष॑यो॒ ह्ये॑तमस्तु॑व॒न्विप्रा॑नुमदित॒ इत्या॑ह [51]  
### मन्त्रः
दे॒वेद्ध॒ इत्या॑ह ।  

दे॒वा ह्ये॑तमैन्ध॑त ।  

मन्वि॑द्ध॒ इत्या॑ह ।  

#### टीका
2अथ प्रवरमुक्त्वा निविदोन्वाह - देवेद्ध इत्याद्याः ॥ ता व्याचष्टे - देवा हीति । देवा ऋत्विज इन्द्रादयो वा एतमैन्धत दीपयन्ति, तस्माद्देवेद्धः । 'तृतीया कर्मणि' इति पूर्वपदप्रकृतिस्वरत्वम् ।
### मन्त्रः
मनु॒र्ह्ये॑तमुत्त॑रो दे॒वेभ्य॒ ऐन्ध॑ ।
#### टीका
मनुर्ह्येतं इति । मनुर्ह्येतं देवतार्थमैन्ध । देवेभ्योऽपि वा मनुरुत्तरो मनुरेतस्मात् मन्विद्धः । पूर्ववत्स्वरः । एवं सर्वत्र ।
### मन्त्रः
ऋषि॑ष्टुत॒ इत्या॑ह।  

ऋष॑यो॒ ह्ये॑तमस्तु॑वन् ।  

विप्रा॑नुमदित॒ इत्या॑ह ।  

#### टीका
ऋषयो दर्शनवन्तोप्येनमस्तुववन् ।
### मन्त्रः
विप्रा॒ ह्ये॑ते यच्छु॑श्रु॒वाꣳस॑ᳵ कविश॒स्त इत्या॑ह ।  
#### टीका
विप्रा हीति । विप्रा मेधाविनः ये शुश्रुवांसः श्रुतार्थाः गृहीतवेदार्थाः तैरप्यनुमदितः अनुमोदितः अनुक्रमेण वा स्तुतः । मद तृप्तियोगे; मन्दतेर्वा, छान्दसो नुमभावः ॥
### संयुक्तमन्त्रः
क॒वयो॒ ह्ये॑ते यच्छु॑श्रु॒वाꣳसो॒ ब्रह्म॑सꣳशित॒ इत्या॑ह॒ ब्रह्म॑सꣳशितो॒ ह्ये॑ष घृ॒ताह॑वन॒ इत्या॑ह घृताहु॒तिर्ह्य॑स्य प्रि॒यत॑मा प्र॒णीर्य॒ज्ञाना॒मित्या॑ह प्र॒णीर्ह्ये॑ष य॒ज्ञानाꣳ॑ र॒थीर॑ध्व॒राणा॒मित्या॑ह
### मन्त्रः
क॒वयो॒ ह्ये॑ते यच्छु॑श्रु॒वाꣳसो॒ ब्रह्म॑सꣳशित॒ इत्या॑ह ।  

#### टीका
3कवयो हीति ॥ कवयः क्रान्तदर्शनाः सूक्ष्मदृशः तेऽपि श्रुतवन्तः एव । तैरपि शस्तः स्तुतः ।
### मन्त्रः
ब्रह्म॑सꣳशितो॒ ह्ये॑ष घृ॒ताह॑वन॒ इत्या॑ह ।  
#### टीका
ब्रह्मसंशितो हीति ॥ ब्रह्मणा ऋगादिना मन्त्रेण परवस्तुनैव वा संशितः सम्यक् तीक्ष्णीकृतः ।
### मन्त्रः
घृ॒ता॒हु॒तिर्ह्य॑स्य प्रि॒यत॑मा प्र॒णीर्य॒ज्ञाना॒मित्या॑ह ।   
#### टीका

घृताहुतिर्हीति । घृतमाहवनमाहुतिः प्रीतिहेतुरस्येति घृताहवनः । बहुव्रीहौ पूर्वपदप्रकृतिस्वरत्वम् ।
### मन्त्रः
प्र॒णीर्ह्ये॑ष य॒ज्ञानाꣳ॑ र॒थीर॑ध्व॒राणा॒मित्या॑ह ।  
#### टीका
प्रणीरिति । प्रकर्षेण यज्ञानां नेता उत्पादयिता ॥
### संयुक्तमन्त्रः
ए॒ष हि दे॑वर॒थो॑ऽतूर्तो॒ होतेत्या॑ह॒ न ह्ये॑तङ्कश्च॒न [52] तर॑ति॒ तूर्णि॑र्हव्य॒वाडित्या॑ह॒ सर्व॒ꣵ॒ ह्ये॑ष तर॒त्यास्पात्र॑ञ्जु॒हूर्दे॒वाना॒मित्या॑ह जु॒हूर्ह्ये॑ष दे॒वाना᳚ञ्चम॒सो दे॑व॒पान॒ इत्या॑ह
### मन्त्रः
ए॒ष हि दे॑वर॒थो॑ऽतूर्तो॒ होतेत्या॑ह ।  

#### टीका
4देवरथ इति ॥ अध्वराणां देवान् प्रति रंहयिता देवरथः । रंहणात् रथिः । औणादिक इप्रत्ययो वर्णविकारः ।
### मन्त्रः
न ह्ये॑तङ्कश्च॒न तर॑ति ।  
तूर्णि॑र्हव्य॒वाडित्या॑ह ।  

#### टीका
न हीति । कश्चिदप्येनं न तरति नातिक्रमते । तरतेः कर्मणि निष्ठायां छान्दसो नत्वाभावः । नञ्समासे 'परादिश्छन्दसि' इत्युत्तरपदाद्युदात्तत्वम् । केन चिदप्यतिक्रमितुं न शक्तः । होता देवानामाह्वाता ।
### मन्त्रः
सर्व॒ꣵ॒ ह्ये॑ष तर॑ति  ।
#### टीका

सर्वं हीति । तरतेः कर्तरि औणादिको निन्प्रत्ययः, क्तिन्येव वा 'ऋकारल्वादिभ्यः क्तिन्निष्ठावद्भवति' इति निष्ठावद्भावः, 'रदाभ्यां' इति णत्वम् । सर्वं तरितुमतिक्रमितुं समर्थो हविषां वोढारम् ।
### मन्त्रः
आ॒स्पा॒त्र॑ञ्जु॒हूर्दे॒वाना॒मित्या॑ह ।  

जु॒हूर्ह्ये॑ष दे॒वाना᳚म् ।  

च॒म॒सो दे॑व॒पान॒ इत्या॑ह ।  

#### टीका
जुहूर्हीति । जुहूस्थानीयोऽयं देवानां, यथा जुह्वाऽग्नौ हविः प्राप्यते एवमग्निना देवेषु हविः प्राप्स्यते इति । विशेषस्त्वस्यास्पात्रत्वम् । अयस्पात्रवत् दृढतरा अग्निलक्षणा जुहूरिति ॥
### संयुक्तमन्त्रः
चम॒सो ह्ये॑ष दे॑व॒पानो॒ऽराꣳ इ॑वाग्ने ने॒मिर्दे॒वाꣳ स्त्वम्प॑रि॒भूर॒सीत्या॑ह दे॒वान्ह्ये॑ष प॑रि॒भूः
### मन्त्रः
च॒म॒सो ह्ये॑ष दे॑व॒पानः॑ ।  

अराꣳ इ॑वाग्ने ने॒मिः,  

दे॒वाꣳ स्त्वम्प॑रि॒भूर॒सीत्या॑ह ।  

#### टीका
5चमसो हीति ॥ देवा येन सोमं पिबन्ति स देवपानश्चमसः । तत्स्थनीयोऽयमग्निः ।
### मन्त्रः
दे॒वान्ह्ये॑ष प॑रि॒भूः ।  
#### टीका
देवान् हीति । एष हि देवान् परितः सर्वतो भवति परिगृह्णाति व्याप्नोति अरानिव नेमिः, तस्माद्देवान् परिभूरसीत्युच्यते । 'अभितःपरितः' इति द्वितीया; छान्दसस्तसिलोपः ॥
### संयुक्तमन्त्रः
यद्ब्रू॒यादा व॑ह दे॒वान्दे॑वय॒ते यज॑माना॒येति॒ भ्रातृ॑व्यमस्मै [53]  ज॒न॒ये॒दा व॑ह दे॒वान्यज॑माना॒येत्या॑ह॒ यज॑मानमे॒वैतेन॑ वर्धयत्य॒ग्निम॑ग्न॒ आ व॑ह॒ सोम॒मा व॒हेत्या॑ह दे॒वता॑ ए॒व तत्
### मन्त्रः
यद्ब्रू॒यात्  ..  
आ व॑ह दे॒वान्दे॑वय॒ते यज॑माना॒येति॑।  

भ्रातृ॑व्यमस्मै जनयेत् ।  
आ व॑ह दे॒वान्यज॑माना॒येत्या॑ह ।  

यज॑मानमे॒वैतेन॑ वर्धयति ।  

अ॒ग्निम॑ग्न॒ आ व॑ह॒ सोम॒मा व॒हेत्या॑ह ।   
दे॒वता॑ ए॒व तत् ।
#### टीका
6यद्ब्रूयादिति ॥ आवह देवान् यजमानाय इत्यन्ता निवित् । शाखान्तरेषु तु 'आवह देवान् देवयते यजमानाय' इति पाठः । सोऽनेन निन्द्यते । यदि ब्रूयात् देवयते यजमानायेति भ्रातृव्यमस्मै यजमानाय जनयेत् । तथाहि - यजमानाय देवानावहेत्येव यावद्देवानामुपादाने सिद्धे पुनः देवानात्मन इच्छते यजमानायेति विशेषणोपादानं देवव्यतिरिक्तानामनिष्यमाणतया यजमानस्य भ्रातृव्यवत्त्वं सूचयति । ततश्च भ्रातृव्यवान् यजमानश्च स्यात् ।तस्माद्देवयते इति पदं नोपादेयम् । ततश्च भ्रातृव्यशङ्काया अभावात् यजमानं वर्धयत्येवैश्वर्येण ॥
### संयुक्तमन्त्रः
य॑थापू॒र्वमुप॑ ह्वयत॒ आ चा᳚ग्ने दे॒वान्वह॑ सु॒यजा॑ च यज जातवेद॒ इत्या॑हा॒ग्निमे॒व तथ्सꣵ श्य॑ति॒ सो᳚ऽस्य॒ सꣳशि॑तो दे॒वेभ्यो॑ ह॒व्यव्ँव॑हत्य॒ग्निर्होता᳚ [54]  इत्या॑हा॒ग्निर्वै दे॒वाना॒ꣳ॒ होता॒ य ए॒व दे॒वाना॒ꣳ॒ होता॒ तव्ँवृ॑णीते॒ स्मो व॒यमित्या॑हा॒त्मान॑मे॒व स॒त्त्वङ्ग॑मयति
### मन्त्रः
य॑थापू॒र्वमुप॑ ह्वयते ।

#### टीका
7अथ निविद उक्त्वा अग्निमग्न आवहेत्यादिना देवता आवाहयति - यथापूर्वमिति ॥ अग्न्याद्या यागदेवता अनुक्रमेणाग्निनाऽऽवाहयति ।
### मन्त्रः
आ चा᳚ग्ने दे॒वान्वह॑ , सु॒यजा॑ च यज जातवेद॒ इत्या॑ह ।  
अ॒ग्निमे॒व तथ्सꣵ श्य॑ति ।  
सो᳚ऽस्य॒ सꣳशि॑तो दे॒वेभ्यो॑ ह॒व्यव्ँव॑हति ।  




#### टीका
आचाग्न इति । आवह देवान् सुयजा त्वं अभिन्नेन च शोभनेन च यागेन च देवान् यज हे जातवेदः त्वं खलु जातानां वेदिता जातवेदा जातधनो वेत्येवं उपश्लोकनेनाग्निं संश्यति सम्यक् तीक्ष्णीकरोतीत्येव ।
### मन्त्रः
अ॒ग्निर्होता᳚ इत्या॑ह ।  
अ॒ग्निर्वै दे॒वाना॒ꣳ॒ होता᳚  ।   
य ए॒व दे॒वाना॒ꣳ॒  होता᳚ ।  
तव्ँवृ॑णीते॒ स्मो व॒यमित्या॑ह ।
आ॒त्मान॑मे॒व स॒त्त्वङ्ग॑मयति ।
#### टीका
स चाग्निः तथोज्ज्वलीकृतः तुष्टो देवस्थानं प्रापयति ॥
### संयुक्तमन्त्रः
सा॒धु ते॑ यजमान दे॒वतेत्या॑हा॒शिष॑मे॒वैतामा शा᳚स्ते॒ यद्ब्रू॒याद्यो᳚ऽग्निꣳ होता॑र॒मवृ॑था॒ इत्य॒ग्निनो॑भ॒यतो॒ यज॑मान॒म्परि॑ गृह्णीयात्प्र॒मायु॑कस्स्यात्
### मन्त्रः
सा॒धु ते॑ यजमान दे॒वतेत्या॑ह  ।   

आ॒शिष॑मे॒वैतामा शा᳚स्ते ।  

यद्ब्रू॒याद् यो᳚ऽग्निꣳ होता॑र॒मवृ॑था॒ इति॑ ।   

#### टीका
8स्मः स्याम वयं होतारः सर्वदा तवेति मन्त्रार्थं दर्शयति - आशिषमिति ॥ हे यजमान इज्यमाना देवता तव साधयित्री अभिमतानां इत्येतामाशिषमनेनाशास्ते । भवत्येव च तत्फलमिति । अत्र 'साधु ते यजमान देवता योऽग्निं होतारमवृथाः' इत्यध्वर्युप्रवरानुवाकेन शाखान्तरीयपाठः । सोनेन निन्द्यते ।
### मन्त्रः
अ॒ग्निनो॑भ॒यतो॒ यज॑मान॒म्परि॑ गृह्णीयात् ।   
प्र॒मायु॑कस्स्यात् ।

#### टीका
एवं हि ब्रुवन्नग्निना यजमानमुभयतः परिगृह्णीयात् 'अग्निर्होता वेत्वग्निः' 'अग्निं होतारमवृथाः' इत्येतयोर्मध्ये यजमानस्य श्रवणात्; ततोयं प्रमायुकः मरणशीलः स्यात् । तस्मात्तथा न कर्तव्यमिति । मीयतेश्छान्दस उकञ् ॥

### संयुक्तमन्त्रः
यजमानदेव॒त्या॑ वै जु॒हूर्भ्रा॑तृव्यदेव॒त्यो॑प॒भृत् [55]  यद्द्वे इ॑व ब्रू॒याद्भ्रातृ॑व्यमस्मै जनयेद्घृ॒तव॑तीमध्वर्यो॒ स्रुच॒मास्य॒स्वेत्या॑ह॒ यज॑मानमे॒वैतेन॑ वर्धयति देवा॒युव॒मित्या॑ह

### मन्त्रः
य॒ज॒मा॒न॒ दे॒व॒त्या॑ वै जु॒हूः ।  

भ्रा॒तृ॒व्य॒दे॒व॒त्यो॑प॒भृत् ।  
यद्द्वे इ॑व ब्रू॒याद् भ्रातृ॑व्यमस्मै जनयेत् ।  

घृ॒तव॑तीमध्वर्यो॒ स्रुच॒मास्य॒ स्वेत्या॑ह ।  
यज॑मानमे॒वैतेन॑ वर्धयति ।  

दे॒वा॒युव॒मित्या॑ह ।  

#### टीका
9यजमानदेवत्येत्यादि ॥ अत्र 'घृतवतीमध्वर्यो स्रुचम्' इत्येकवचनेन स्रुक् निर्दिश्यते । 'द्वे' इति जुहूपभृतौ आदीयेते । तस्माद्द्वित्वादानस्याभिप्रायं ब्राह्मणमिदमिति दर्शयति - यद्द्वे इव ब्रूयात् सामान्यविवक्षां कृत्वा घृतवत्यौ स्रुचाविति । यदि द्वे एव जुहूपभृतौ पृथङ्निर्दिशेत्तदा भ्रातृव्यदेवत्याया उपभृतोप्युद्भूतरूपत्वाद्यजमानाय भ्रातृव्यं जनयेत् । एकवचनेन निर्देशात् यजमानदेवत्या वै जुहूरेव उद्भूतरूपा भवतीति भ्रातृव्याभावादैश्वर्येणैनं वर्धयतीति ।

नन्वेकवचनेन सामान्याद्द्वयोरपि निर्देशात्पुनरप्युद्भूतैवोपभृत्स्यात् ।   

यद्यपि गुणभूतत्वादुपपभृतः स्वातन्त्र्येण ग्रहणं नास्ति । तथाऽपि तुल्यप्रतिपत्ती स्याताम् । नैष दोषः । द्वे इति द्विवचनान्तस्यैव प्रतिषेधो विवक्षितः । इवशब्देन हि शब्दप्रतिपन्नयोः द्वयोस्समत्वं प्रतिद्योत्यते; तस्माद्धोमसाधनभूता जुहूरेव उपभृता गृह्यते ॥
### संयुक्तमन्त्रः
दे॒वान्ह्ये॑षाव॑ति वि॒श्ववा॑रा॒मित्या॑ह॒ विश्व॒ꣵ॒ ह्ये॑षाव॒तीडा॑महै दे॒वाꣳ ई॒डेन्या᳚न्नम॒स्याम॑ नम॒स्यान्॑यजा॑म य॒ज्ञिया॒नित्या॑ह मनु॒ष्या॑ वा ई॒डेन्याः᳚ पि॒तरो॑ नम॒स्या॑ दे॒वा य॒ज्ञिया॑ दे॒वता॑ ए॒व तद्य॑थाभा॒गय्ँय॑जति ॥ [56]  
### मन्त्रः
दे॒वान्ह्ये॑षाव॑ति वि॒श्ववा॑रा॒मित्या॑ह ।  



#### टीका
10देवान् ह्येषेति ॥ देवानात्मन इच्छति रक्षितुमेवेति भावः ।
### मन्त्रः
विश्व॒ꣵ॒ ह्ये॑षाव॒तीडा॑महै ।  

दे॒वाꣳ ई॒डेन्या᳚न्नम॒स्याम॑ ।  
न॒म॒स्यान्॑, यजा॑म य॒ज्ञिया॒नित्या॑ह ।

#### टीका
विश्वं हीति । विश्वकालप्रतिपत्तित्वात् विश्वमियं रक्षति ।
### मन्त्रः
मनु॒ष्या॑ वा ई॒डेन्याः᳚ ।  

#### टीका
मनुष्या वा इत्यादि । मनुष्यादयोपि देवताः । तत्र मनुष्यात्मिका ईडेन्याः स्तुत्याः । औणादिक एन्यप्रत्ययः ।
### मन्त्रः
 पि॒तरो॑ नम॒स्याः᳚ ।
#### टीका
पित्रात्मिका नमस्याः । 'नमोवरिवश्चित्रङः क्यच्', तदन्तादचो यत् ।
### मन्त्रः
दे॒वा य॒ज्ञियाः᳚ ।  
#### टीका
देवतात्मिका यज्ञिया यज्ञार्हा यष्टव्याः । 'यज्ञर्त्विग्भ्यां घखञौ' ।
### मन्त्रः
दे॒वता॑ ए॒व तद्य॑थाभा॒गय्ँय॑जति ॥
#### टीका
यथाभागमिति । या देवता यस्यां प्रतिपत्तौ तत्तदनतिक्रमेण तां यजति पूरयति ॥

इति द्वितीये पञ्चमे नवमोनुवाकः ॥

##  अनुवाकः  १०  नैमित्तिक्यः काम्याश्च सामिधेन्यः।  

प्रजापतिऋषिः ।
### संयुक्तमन्त्रः
त्रीꣳ स्तृ॒चाननु॑ ब्रूयाद्राज॒न्य॑स्य॒ त्रयो॒ वा अ॒न्ये रा॑ज॒न्या᳚त्पुरु॑षा ब्राह्म॒णो वैश्य॑श्शू॒द्रस्ताने॒वास्मा॒ अनु॑कान्करोति
### मन्त्रः

त्रीꣳ स्तृ॒चाननु॑ ब्रूयाद्राज॒न्य॑स्य ।  
त्रयो॒ वा अ॒न्ये ।  

रा॑ज॒न्या᳚त्पुरु॑षा ब्राह्म॒णो वैश्य॑श्शू॒द्रः ।

ताने॒वास्मा॒ अनु॑कान्करोति ।  
#### टीका
1पुनरपि सामिधेनीरेवाधिकृत्योच्यते - त्रींस्तृचानिति ॥ नवेत्यवचनादावृत्तौ एव नवर्चः । आद्यास्तिस्रः तिसृभिरुक्ता इत्येके । त्रित्वान्वयात् ब्राह्मणादीन् अस्यानुकान् कमितॄन् करोति । 'अनुकाभिक' इति निपात्यते ॥
### संयुक्तमन्त्रः
पञ्च॑द॒शानु॑ ब्रूयाद्राज॒न्य॑स्य पञ्चद॒शो वै रा॑ज॒न्य॑स्स्व ए॒वैन॒ꣵ॒ स्तोमे॒ प्रति॑ ष्ठापयति
### मन्त्रः
पञ्च॑द॒शानु॑ ब्रूयाद्राज॒न्य॑स्य ।  
प॒ञ्च॒द॒शो वै रा॑ज॒न्यः॑ ।  
स्व ए॒वैन॒ꣵ॒ स्तोमे॒ प्रति॑ ष्ठापयति ।  
#### टीका
2पञ्चदशो वा इति ॥ प्रजापतेरुरोबाहुप्रभवत्वाद्द्वयोः । पूर्वेण सहास्य विकल्पः ॥
### संयुक्तमन्त्रः
त्रि॒ष्टुभा॒ परि॑ दध्यादिन्द्रि॒यव्ँवै त्रि॒ष्टुगि॑न्द्रि॒यका॑म॒ᳵ खलु॒ वै रा॑ज॒न्यो॑ यजते त्रि॒ष्टुभै॒वास्मा॑ इन्द्रि॒यम्परि॑ गृह्णाति॒ यदि॑ का॒मये॑त [57]  ब्र॒ह्म॒व॒र्च॒सम॒स्त्विति॑
### मन्त्रः
त्रि॒ष्टुभा॒ परि॑ दध्यत्।  
इ॒न्द्रि॒यव्ँवै त्रिष्टुक् ।  
इ॑न्द्रि॒यका॑म॒ᳵ खलु॒ वै रा॑ज॒न्यो॑ यजते ।  
त्रि॒ष्टुभै॒वास्मा॑ इन्द्रि॒यम्परि॑ गृह्णाति ।
यदि॑ का॒मये॑त ब्रह्मवर्च॒सम॒स्त्विति॑ ।
#### टीका
3त्रिष्टुभेति ॥ 'र्त्वं वरुण उत' इति । इन्द्रिर्यं वा इति । तद्धेतुत्त्वात्ताच्छब्द्यम् ॥
### संयुक्तमन्त्रः
गायत्रि॒या परि॑ दध्याद्ब्रह्मवर्च॒सव्ँवै गा॑य॒त्री ब्र॑ह्मवर्च॒समे॒व भ॑वति
### मन्त्रः
गायत्रि॒या परि॑ दध्यात् ।  
ब्र॒ह्म॒व॒र्च॒सव्ँवै  गा॑य॒त्री ।  
ब्र॒ह्म॒व॒र्च॒समे॒व भ॑वति ।  
#### टीका
4गायत्रियेति ॥ 'आजुहोत' इत्येतया । 'पृथुपाजाः' 'तंसबाधः' इत्येते धाय्यास्थाने निधेये ॥
### संयुक्तमन्त्रः
स॒प्तद॒शानु॑ ब्रूया॒द्वैश्य॑स्य सप्तद॒शो वै वैश्य॒स्स्व ए॒वैन॒ꣵ॒ स्तोमे॒ प्रति॑ ष्ठापयति
### मन्त्रः
स॒प्त॒द॒शो वै वैश्यः॑ ।  
स॒प्तद॒शानु॑ ब्रूया॒द्वैश्य॑स्य ।  
स्व ए॒वैन॒ꣵ॒ स्तोमे॒ प्रति॑ ष्ठापयति।
#### टीका
5सप्तदशेति ॥ द्वयोरपि मध्यदेशप्रभवत्वात् प्रजापतेः ।
### संयुक्तमन्त्रः
जग॑त्या॒ परि॑ दध्या॒ज्जाग॑ता॒ वै प॒शव॑ᳶ प॒शुका॑म॒ᳵ खलु॒ वै वैश्यो॑ यजते॒ जग॑त्यै॒वास्मै॑ प॒शून्परि॑ गृह्णाति
### मन्त्रः
जग॑त्या॒ परि॑ दध्यात् ।   
जाग॑ता॒ वै प॒शवः॑  ।  
प॒शुका॑म॒ᳵ खलु॒ वै वैश्यो॑ यजते ।  
जग॑त्यै॒वास्मै॑ प॒शून्परि॑ गृह्णाति ।  
#### टीका
जगत्येति । 'जनस्य गोपाः' इत्येतया, जगतीशब्द उत्सादिः ॥
### संयुक्तमन्त्रः
एक॑विꣳशति॒मनु॑ ब्रूयात्प्रति॒ष्ठाका॑मस्यैकवि॒ꣳ॒शस्स्तोमा॑नाम्प्रति॒ष्ठा प्रति॑ष्ठित्यै [58]  
### मन्त्रः
एक॑विꣳशति॒मनु॑ ब्रूयात् ।  
प्र॒ति॒ष्ठाका॑मस्यैकवि॒ꣳ॒शः ।   
स्तोमा॑नाम्प्रति॒ष्ठा प्रति॑ष्ठित्यै ।     
#### टीका
6एकविंशतिमिति ॥ पञ्चदशत्वान्वयात्प्रथमोत्तमावृत्तिवत् एतासामेवावृत्त्या एकविंशत्याद्यभिमतसङ्ख्यापूरणमिति केचित् । 'युक्ष्वा हि' इत्यादिनवसामिधेनीति केचित् । स्तोमानां प्रतिष्ठेति । त्रिवृत्पञ्चदशसप्तदशानां प्रधानस्तोमानां, तत्र अनुगतत्वात् ॥
### संयुक्तमन्त्रः
चतु॑र्विꣳशति॒मनु॑ ब्रूयाद्ब्रह्मवर्च॒सका॑मस्य॒ चतु॑र्विꣳशत्यख्षरा गाय॒त्री गा॑य॒त्री ब्र॑ह्मवर्च॒सङ्गायत्रि॒यैवास्मै᳚ ब्रह्मवर्च॒समव॑ रुन्द्धे
### मन्त्रः
चतु॑र्विꣳशति॒मनु॑ ब्रूयाद्ब्रह्मवर्च॒सका॑मस्य ।  

चतु॑र्विꣳशत्यख्षरा गाय॒त्री ।  

गा॑य॒त्री ब्र॑ह्मवर्च॒सङ्गायत्रि॒यैवास्मै᳚ ब्रह्मवर्च॒समव॑ रुन्द्धे ।
#### टीका
7चतुर्विंशतिमित्यादि ॥ गतम् ॥
### संयुक्तमन्त्रः
त्रि॒ꣳ॒शत॒मनु॑ ब्रूया॒दन्न॑कामस्य त्रि॒ꣳ॒शद॑ख्षरा वि॒राडन्न॑व्ँवि॒राड्वि॒राजै॒वास्मा॑ अ॒न्नाद्य॒मव॑ रुन्द्धे
### मन्त्रः
त्रि॒ꣳ॒शत॒मनु॑ ब्रूयात् ।  
अन्न॑कामस्य त्रि॒ꣳ॒शद॑ख्षरा वि॒राट् ।  
अन्न॑व्ँवि॒राड्वि॒राजै॒वास्मा॑ अ॒न्नाद्य॒मव॑ रुन्द्धे ।  
#### टीका
8त्रिंशदक्षरा विराडिति ॥ त्रिभिः दशकैः विराडिति ॥
### संयुक्तमन्त्रः
द्वात्रिꣳ॑शत॒मनु॑ब्रूयात्प्रति॒ष्ठाका॑मस्य॒ द्वात्रिꣳ॑शदख्षराऽनु॒ष्टु॑गनु॒ष्टुप्छन्द॑साम्प्रति॒ष्ठा प्रति॑ष्ठित्यै
 ### मन्त्रः
द्वात्रिꣳ॑शत॒मनु॑ब्रूयात् प्रति॒ष्ठाका॑मस्य।  
द्वात्रिꣳ॑शदख्षराऽनु॒ष्टु॑गनु॒ष्टुप्छन्द॑साम्प्रति॒ष्ठा प्रति॑ष्ठित्यै ।   
#### टीका
9छन्दसां प्रतिष्ठेति ॥ 'वाग्वा अनुष्टुप्' इति तस्याः सर्ववाङ्मयत्वात् ॥
### संयुक्तमन्त्रः
षट्त्रिꣳ॑शत॒मनु॑ ब्रूयात्प॒शुका॑मस्य॒ षट्त्रिꣳ॑शदख्षरा बृह॒ती बार्ह॑ताᳶ प॒शवो॑ बृह॒त्यैवास्मै॑ प॒शून् [59]  
अव॑ रुन्द्धे  
### मन्त्रः
षट्त्रिꣳ॑शत॒मनु॑ ब्रूयात्प॒शुका॑मस्य ।
षट्त्रिꣳ॑शदख्षरा बृह॒ती बार्ह॑ताᳶ प॒शवः॑ ।  
बृह॒त्यैवास्मै॑ प॒शूनव॑ रुन्द्धे ।  

#### टीका
10बृहतीशब्दोऽप्युत्सादिः । वृहत्याः पशव्यत्वात् बार्हतत्वं पशूनाम् ॥
### संयुक्तमन्त्रः
चतु॑श्चत्वारिꣳशत॒मनु॑ ब्रूयादिन्द्रि॒यका॑मस्य॒ चतु॑श्चत्वारिꣳशदख्षरा त्रि॒ष्टुगि॑न्द्रि॒यन्त्रि॒ष्टुप्त्रि॒ष्टुभै॒वास्मा॑ इन्द्रि॒यमव॑ रुन्द्धे

### मन्त्रः
चतु॑श्चत्वारिꣳशत॒मनु॑ ब्रूयादिन्द्रि॒यका॑मस्य ।  
चतु॑श्चत्वारिꣳशदख्षरा त्रि॒ष्टुक् .. ,  
इ॑न्द्रि॒यन्त्रि॒ष्टुप्,  ..
त्रि॒ष्टुभै॒वास्मा॑ इन्द्रि॒यमव॑ रुन्द्धे।

#### टीका
11इन्द्रिर्यं त्रिष्टुबिति ॥ इन्द्रियत्रिष्टुभोस्समानप्रभवत्वात् ॥

### संयुक्तमन्त्रः
अष्टाच॑त्वारिꣳशत॒मनु॑ ब्रूयात्प॒शुका॑मस्या॒ष्टाच॑त्वारिꣳशदख्षरा॒ जग॑ती॒ जाग॑ताᳶ प॒शवो॒ जग॑त्यै॒वास्मै॑ प॒शूनव॑ रुन्द्धे
### मन्त्रः
अष्टाच॑त्वारिꣳशत॒मनु॑ ब्रूयात्प॒शुका॑मस्य ।    
अ॒ष्टाच॑त्वारिꣳशदख्षरा॒ जग॑ती ।  
जाग॑ताᳶ प॒शवो॒ जग॑त्यै॒वास्मै॑ प॒शूनव॑ रुन्द्धे ।  
#### टीका
12जगत्या इति ॥ जगत्याः पशव्यत्वात् ॥
### संयुक्तमन्त्रः
सर्वा॑णि॒ छन्दा॒ꣳ॒स्यनु॑ ब्रूयाद्बहुया॒जिन॒स्सर्वा॑णि॒ वा ए॒तस्य॒ छन्दा॒ꣳ॒स्यव॑रुन्द्धानि॒ यो ब॑हुया॒ज्यप॑रिमित॒मनु॑ ब्रूया॒दप॑रिमित॒स्याव॑रुद्ध्यै ॥ [60]  
### मन्त्रः
सर्वा॑णि॒ छन्दा॒ꣳ॒स्यनु॑ ब्रूयाद्बहुया॒जिनः॑ ।   

सर्वा॑णि॒ वा ए॒तस्य॒ छन्दा॒ꣳ॒स्यव॑रुन्द्धानि ।  
#### टीका
13बहुयाजिन इति ॥ सोमयाजी बहूयाजी, तस्य सर्वाणि गायत्र्यादीनि जगत्यन्तानि छन्दांस्यवरुद्धानि ।

### मन्त्रः
यो ब॑हुया॒ज्यप॑रिमित॒मनु॑ ब्रूया॒दप॑रिमित॒स्याव॑रुद्ध्यै ॥
#### टीका
अपरिमितमिति । नवाद्यष्टाचत्वारिंशदन्तोक्तसङ्ख्यापरिच्छेदरहितं अपरिच्छिन्नस्य फलस्याप्यै भवति ॥

इति द्वितीये पञ्चमे दशमोऽनुवाकः ॥

##  अनुवाकः  ११ सामिधेनीषु होतुर्निमयमविशेषः, २-२५ आध्वर्यव आघारश्च ।

प्रजापतिऋषिः ।
### संयुक्तमन्त्रः
निवी॑तम्मनु॒ष्या॑णाम्प्राचीनावी॒तम्पि॑तृ॒णामुप॑वीतन्दे॒वाना॒मुप॑ व्ययते देवल॒ख्ष्ममे॒व तत्कु॑रुते॒ तिष्ठ॒न्नन्वा॑ह
### मन्त्रः
निवी॑तम्मनु॒ष्या॑णाम्,  
प्रा॒ची॒ना॒वी॒तम्पि॑तृ॒णाम् ।  
उप॑वीतन्दे॒वाना॒मुप॑ व्ययते ।  


#### टीका
1निवीतमित्यादि ॥ स्वाध्यायविधावुपवीतादीनां लक्षणं भविष्यति । अत्र तु तत एव प्राप्तत्वादर्थवादः । उक्तञ्च 'निवीतमिति मनुष्यधर्मः शब्दस्य तत्प्रधानत्वात्' इत्यत्र । उभावपि बाहू न्यग्भूतौ वीयेते तन्निवीतं मनुष्याणां स्वं मनुष्यकार्येषु प्रशस्तम् । प्राचीनो दक्षिणो बाहुरावीयते अधस्तात् क्रियते यत्र तत् प्राचीनावीतं पितृकर्मणि प्रशस्तम् । यज्ञसाधनभूतो दक्षिणो बाहुरुपवीतं समन्ताच्छाद्यते यत्र तद्यज्ञोपवीतम् । यथोक्तं - 'दक्षिणं बाहुमुद्धरतेऽव धत्ते सव्यमिति' इति । तत्र 'सत्यभामा' 'भामा' इतिवत् पदैकदेशो लुप्यते । गतार्थत्वादप्रयोगो लोपः । एतद्देवकर्मणि प्रशस्तम् । तस्माद्धोता सामिधेनीरनुब्रुवन् उपव्ययते उपवीतं करोति ।
### मन्त्रः
दे॒व॒ल॒ख्ष्ममे॒व तत्कु॑रुते॒ तिष्ठ॒न्नन्वा॑ह ।  
#### टीका
देवानामेव तेन लक्षणं कृतं भवति । 'अनसन्तान्नपुंसकात्' इत्यच्समासान्तः ॥
### संयुक्तमन्त्रः
तिष्ठ॒न्न्॒ ह्याश्रु॑ततर॒व्ँवद॑ति॒ तिष्ठ॒न्नन्वा॑ह सुव॒र्गस्य॑ लो॒कस्या॒भिजि॑त्या॒ आसी॑नो यजत्य॒स्मिन्ने॒व लो॒के प्रति॑ तिष्ठति

### मन्त्रः
तिष्ठ॒न्न्॒ ह्याश्रु॑ततर॒व्ँवद॑ति॒ तिष्ठ॒न्नन्वा॑ह ।  

#### टीका
2तिष्ठन्नित्यादि ॥ लोके हि योऽतिशयेत आश्रोतुं भवती प्रतिश्रुतमिच्छति स तिष्ठन् वदन् दृश्यते । तस्मात्तिष्ठन्नब्रूयात् ।  
### मन्त्रः
सु॒व॒र्गस्य॑ लो॒कस्या॒भिजि॑त्यै ।  
आसी॑नो यजति ।  
अ॒स्मिन्ने॒व लो॒के प्रति॑ तिष्ठति ।
#### टीका
किञ्च - सुवर्गस्य लोकस्याभिजयाय भवति, प्रत्यासत्त्या, आभिमुख्याद्वा । आसित्वा यागे अस्मिन् लोके प्रतिष्ठित्यै भवति, एतल्लोकप्रत्यासत्या अविचलत्वाच्च ॥
### संयुक्तमन्त्रः
यत्क्रौ॒ञ्चम॒न्वाहा॑सु॒रन्तद्यन्म॒न्द्रम्मा॑नु॒षन्तद्यद॑न्त॒रा तथ्सदे॑वमन्त॒रानूच्यꣳ॑ सदेव॒त्वाय॑
### मन्त्रः
यत्क्रौ॒ञ्चम॒न्वाह, अ॑सु॒रन्तत् ।  
यन्म॒न्द्रम्मा॑नु॒षन्तत् ।  
यद॑न्त॒रा तथ्सदे॑वमन्त॒रानूच्यꣳ॑ सदेव॒त्वाय॑ ।  
#### टीका
3क्रौञ्चम् ॥ क्रौञ्चमिव स्वरः शुष्कः मन्द्रः गभीरः तद्द्वयोरन्तरा मध्यमस्वरोऽभिधीयते । सदेवं देवसहितं तस्मान्मन्द्रक्रौञ्चयोरन्तरा मध्ये अनूच्यं मध्यस्थेन स्वरेणानुब्रुयात् । छान्दसः क्यच् ॥
### संयुक्तमन्त्रः
वि॒द्वाꣳसो॒ वै [61] पु॒रा होता॑रोऽभूव॒न्तस्मा॒द्विधृ॑ता॒ अध्वा॒नोऽभू॑व॒न्न पन्था॑न॒स्सम॑रुख्षन्नन्तर्वे॒द्य॑न्यᳶ पादो॒ भव॑ति बहिर्वे॒द्य॑न्यः
### मन्त्रः
वि॒द्वाꣳसो॒ वै पु॒रा होता॑रोऽभूवन् ।   
तस्मा॒द्विधृ॑ता॒ अध्वा॒नोऽभू॑वन् ।  

#### टीका
4विद्वांस इत्यादि ॥ पूर्वं विद्वांसः अध्वरज्ञा होतारोऽभूवन् ।
### मन्त्रः
न पन्था॑न॒स्सम॑रुख्षन् ।  
#### टीका
समरुक्षन् अन्योन्यं समारूढा नाभूवन् । 'शल इगुपधादनिटः क्सः' ।
### मन्त्रः
अ॒न्त॒र्वे॒द्य॑न्यᳶ पादो॒ भव॑ति  ।  
ब॒हि॒र्वे॒द्य॑न्यः  +++(पादो भवति)+++ ।
#### टीका
तत्कथमिदानीं तैर्होत्रादिभिः कर्तव्यमित्याह – अन्तर्वेदीत्यादि । अन्तर्वेदि दक्षिणतः पादोऽवस्थाप्यः, इतरो बहिर्वेदि नातिदूरेऽवस्थाप्यः । अथानन्तरमेवमवस्थापितपादद्वयोऽनुब्रूयात्; अध्वनामसङ्कीर्णत्वाय असंरोहाय च भवति । अन्यः पन्थाः अन्यस्मिन् समारूढो न भवति । मार्गमोहश्च न भवतीत्यर्थः ॥
### संयुक्तमन्त्रः

अथान्वा॒हाध्व॑ना॒व्ँविधृ॑त्यै प॒थामसꣳ॑रोहा॒याथो॑ भू॒तञ्चै॒व भ॑वि॒ष्यच्चाव॑ रु॒न्द्धेऽथो॒ परि॑मितञ्चै॒वाप॑रिमित॒ञ्चाव॑ रु॒न्द्धेऽथो᳚ ग्रा॒म्याꣳश्चै॒व प॒शूना॑र॒ण्याꣳश्चाव॑ रु॒न्द्धेऽथो᳚ [62]  दे॒व॒लो॒कञ्चै॒व म॑नुष्यलो॒कञ्चा॒भि ज॑यति

### मन्त्रः
अथान्वा॒हाध्व॑ना॒व्ँविधृ॑त्यै  प॒थामसꣳ॑रोह ।

अथो॑ भू॒तञ्चै॒व भ॑वि॒ष्यच्चाव॑ रुन्द्धे ।  

#### टीका
5अथो इत्यादि ॥ अन्तर्वेदि भूतं इष्टसाधनत्वेन परिनिष्पन्नत्वात्, बहिर्वेदि भविष्यत् अतथाभावात् ।
### मन्त्रः
अथो॒ परि॑मितञ्चै॒वाप॑रिमित॒ञ्चाव॑ रुन्द्धे ।
#### टीका
अन्तर्वेदि परिमितं इतरदपरिमितम् ।
### मन्त्रः
अथो᳚ ग्रा॒म्याꣳश्चै॒व प॒शूना॑र॒ण्याꣳश्चाव॑ रुन्द्धे ।  
#### टीका
अन्तर्वेदि ग्राम्याः पशवो यज्ञसाधनत्वात् । बहिरारण्याः विपर्ययत्वात् । अत्र गोश्वाजाविपुरुषगर्दभोष्ट्रा ग्राम्याः पशवः । द्विखुरश्वापदपक्षिसरीसृपहस्तिमर्कटनादेया आरण्याः ।
### मन्त्रः
अथो᳚ देवलो॒कञ्चै॒व म॑नुष्यलो॒कञ्चा॒भि ज॑यति ।  
#### टीका
अन्तर्वेदि देवलोकः । बहिर्वेदि अन्यः ॥

## प्राजापत्यं काण्डम्

### संयुक्तमन्त्रः

दे॒वा वै सा॑मिधे॒नीर॒नूच्य॑ य॒ज्ञन्नान्व॑पश्य॒न्थ्स प्र॒जाप॑तिस्तू॒ष्णीमा॑घा॒रमाघा॑रय॒त्ततो॒ वै दे॒वा य॒ज्ञमन्व॑पश्य॒न्यत्तू॒ष्णीमा॑घा॒रमा॑घा॒रय॑ति य॒ज्ञस्यानु॑ख्यात्यै
### मन्त्रः
दे॒वा वै सा॑मिधे॒नीर॒नूच्य॑ य॒ज्ञन्नान्व॑पश्यन् ।  

#### टीका
6देवा वै सामिधेनीरनूच्येत्यादि ॥ समाप्तं हौत्रम् । अतःपरं दार्शपौर्णमासिकमाध्वर्यवं प्राजापत्यमेव काण्डम् । सामिधेन्यनुवचनानन्तरं यज्ञप्रयोगं देवा नान्वपश्यन् अनन्तरं कर्तव्यं नाजानन् ।
### मन्त्रः
स प्र॒जाप॑तिस्तू॒ष्णीमा॑घा॒रमाघा॑रयत् ।  
ततो॒ वै दे॒वा य॒ज्ञमन्व॑पश्यन् ।
#### टीका
स इत्यादि । प्रजापतिरुत्तरं परिधिसन्धिं अन्ववहृत्य दक्षिणाप्राञ्चमाघारं तूष्णीमाघारयत् आज्यमक्षारयत् ।
### मन्त्रः
यत्तू॒ष्णीमा॑घा॒रमा॑घा॒रय॑ति य॒ज्ञस्यानु॑ख्यात्यै ।  
#### टीका
यज्ञस्यानुक्रमेण ख्यात्यै भवति ॥
### संयुक्तमन्त्रः
अथो॑ सामिधे॒नीरे॒वाभ्य॑न॒क्त्यलू᳚ख्षो भवति॒ य ए॒वव्ँवेदाथो॑ त॒र्पय॑त्ये॒वैना॒स्तृप्य॑ति प्र॒जया॑ प॒शुभिः॑ [63] य ए॒वव्ँवेद
### मन्त्रः
अथो॑ सामिधे॒नीरे॒वाभ्य॑नक्ति।  
#### टीका
7अथो इत्यादि ॥ सामिधेनीभिर्हुतानां समिधामियमभ्यक्तिः क्रियते अञ्जनस्थानीयत्वात् । यथोक्तम् - 'अभ्यञ्जनं वाव स्त्रिया अन्नम्' इति ।
### मन्त्रः
अलू᳚ख्षो भवति ।  
य ए॒वव्ँवेद॑ ।  

#### टीका
एवं विद्वानलूक्षो भवति । लूक्षो दुर्गतः । लुब्ध इत्येके ।अभ्यञ्जनादिसमृद्धो भवति ।
### मन्त्रः
अथो॑ त॒र्पय॑त्ये॒वैनाः᳚ ।   
तृप्य॑ति प्र॒जया॑ प॒शुभिः॑ ।   
य  ए॒वव्ँवेद॑ ।  

#### टीका
तर्पयत्येवेति । अग्नौ प्रक्षेपं विस्मृत्य यथातृप्ता एव भवन्ति तथा करोत्यनेन ॥
### संयुक्तमन्त्रः
यदेक॑याघा॒रये॒देका᳚म्प्रीणीया॒द्यद्द्वाभ्या॒न्द्वे प्री॑णीया॒द्यत्ति॒सृभि॒रति॒ तद्रे॑चये॒न्मन॒सा घा॑रयति॒ मन॑सा॒ ह्यना᳚प्तमा॒प्यते
 ### मन्त्रः
यदेक॑याघा॒रये॒देका᳚म्प्रीणीयात् ।

#### टीका
8यदेकयेत्यादि ॥ यद्येकया वाचा मन्त्रात्मिकया आघारयेत् एकामेव सामिधेनीं प्रीणीयात् ।
### मन्त्रः
यद्द्वाभ्या॒न्द्वे प्री॑णीयात् ।  
#### टीका
द्वाभ्यां द्वे ।
### मन्त्रः
यत्ति॒सृभि॒रति॒ तद्रे॑चयेत् ।  
#### टीका
यदिति । तिसृभिस्तदतिरेचयेत् । आघारमात्रं तिसृभिः क्रियते इत्यतिरेकोयम् ।
### मन्त्रः
मन॒सा घा॑रयति॒ मन॑सा॒ ह्यना᳚प्तमा॒प्यते ।  
#### टीका
तस्माद्गत्यभावात् मनसा तूष्णीं आघारयति । एवं ह्यनाप्तं आप्तुमयोग्यं ह्याप्तं भवति ॥
### मन्त्रः
ति॒र्यञ्च॒मा घा॑रय॒त्यछ॑म्बट्कारम् ।
#### टीका
9तिर्यञ्चमिति ॥ सर्वगतिको दण्डवत् धारकत्वात् तिरश्चीनआघारोग्नेरनार्तत्वाय भवति ॥
### संयुक्तमन्त्रः
वाक्च॒ मन॑श्चार्तीयेताम॒हन्दे॒वेभ्यो॑ ह॒व्यव्ँव॑हा॒मीति॒ वाग॑ब्रवीद॒हन्दे॒वेभ्य॒ इति॒ मन॒स्तौ प्र॒जाप॑तिम्प्र॒श्ञमै॑ताम्
### मन्त्रः
वाक्च॒ मन॑श्चार्तीयेताम् ।  


#### टीका
10वाक्चेत्यादि ॥ ऋतिस्सौत्रो धातुः घृणायां वर्तते । तस्माल्लुङ्, 'ऋतेरीयङ्' 'आडजदीनाम्' । वाक्च मनश्च देवेषु आर्तीयेतां आदरातिशयमकुरुताम् ।
### मन्त्रः
अहन्दे॒वेभ्यो॑ ह॒व्यव्ँव॑हा॒मीति॒  वाग॑ब्रवीत्  ।
#### टीका
अहमेव देवभेयो हव्यं वहानीति वागब्रवीत् ।
### मन्त्रः
अ॒हन्दे॒वेभ्य॒ इति॒ मनः॑ ।
#### टीका
मनश्चाहमेव वहानीत्यब्रवीत् ।
### मन्त्रः
तौ प्र॒जाप॑तिम्प्र॒श्ञमै॑ताम् ।

#### टीका
अथ तौ तथा श्रद्धातिशयेन विप्रतिपद्यमानौ वाङ्मनसाख्यौ पदार्थौ पुत्रौ वा प्रजापतेः । लिङ्गव्यत्ययेन वा 'नपुंसकमनपुंसकेन' इति बाध्यते । प्रजापतिं प्रश्नमैतां प्रष्टव्यत्वेनागच्छताम् ॥
### संयुक्तमन्त्रः
सो᳚ऽब्रवीत् [64]  प्र॒जाप॑तिर्दू॒तीरे॒व त्वम्मन॑सोऽसि॒ यद्धि मन॑सा॒ ध्याय॑ति॒ तद्वा॒चा वद॒तीति॒ तत्खलु॒ तुभ्य॒न्न वा॒चा जु॑हव॒न्नित्य॑ब्रवी॒त्तस्मा॒न्मन॑सा प्र॒जाप॑तये जुह्वति॒ मन॑ इव॒ हि प्र॒जाप॑तिᳶ प्र॒जाप॑ते॒राप्त्यै॑
### मन्त्रः
सो᳚ऽब्रवीत् प्र॒जाप॑तिः ।  
दू॒तीरे॒व त्वम्मन॑सोऽसि ।  
यद्धि मन॑सा॒ ध्याय॑ति॒ तद्वा॒चा वद॒तीति॑ ।  

#### टीका
11सोब्रवीदित्यादि ॥ 'सुपां सुलुक्' इति हल्ङ्यादिलोपापवादः स्वादेशः । वाचमब्रवीत् प्रजापतिः - मनस्याध्यातस्य बहिःख्यापयित्रीति दूतस्थानीयैव त्वमसि । तस्मान्मन एव हविर्वोढुमर्हतीति ।
### मन्त्रः
तत्खलु॒ तुभ्य॒न्न वा॒चा जु॑हव॒न्नित्य॑ब्रवीत् ।
तस्मा॒न्मन॑सा प्र॒जाप॑तये जुह्वति ।

#### टीका
अथ वाक् प्रजापतिमब्रवीत् - तर्हि केचिदपि तुभ्यं न वाचा मन्त्रेण जुहुवन्न जुहुयुः । तस्माद्वाचश्शापात्प्रजापतये मनसैव जुह्वतीति । लेटि तस्यार्धधातुकत्वेन ङित्वाभावाद्गुणः, अन्त्यादेशश्च, द्विविकरणत्वेन शबपि मध्येऽवतिष्ठते ।
### मन्त्रः
मन॑ इव॒ हि प्र॒जाप॑तिᳶ प्र॒जाप॑ते॒राप्त्यै॑ ।
#### टीका
मन इव हीति । व्यापकत्वेन प्रजापतितुल्यत्वेन मनसा होमः प्रजापतेराप्त्यै भवति ॥
### संयुक्तमन्त्रः
परि॒धीन्थ्सम्मा᳚र्ष्टि पु॒नात्ये॒वैना॒न्त्रिर्म॑ध्य॒मन्त्रयो॒ वै प्रा॒णाᳶ प्रा॒णाने॒वाभि ज॑यति॒ त्रिर्द॑ख्षिणा॒र्ध्य॑न्त्रयः॑ [65] इ॒मे लो॒का इ॒माने॒व लो॒कान॒भि ज॑यति॒ त्रिरु॑त्तरा॒र्ध्य॑न्त्रयो॒ वै दे॑व॒याना॒ᳶ पन्था॑न॒स्ताने॒वाभि ज॑यति
### मन्त्रः
प॒रि॒धीन्थ्सम्मा᳚र्ष्टि ।   
पु॒नात्ये॒वैना॒न्त्रिर्म॑ध्य॒मम् ।   
त्रयो॒ वै प्रा॒णाᳶ प्रा॒णाने॒वाभि ज॑यति ।  
त्रिर्द॑ख्षिणा॒र्ध्य॑म् ।  
त्रय॑  इ॒मे लो॒का इ॒माने॒व लो॒कान॒भि ज॑यति ।   
त्रिरु॑त्तरा॒र्ध्य॑म् ।  
त्रयो॒ वै दे॑व॒याना॒ᳶ पन्था॑न॒स्ताने॒वाभि ज॑यति ।  
#### टीका
12परिधीनित्यादि ॥ गतम् । मध्यमादीनां प्राणादिजयहेतुत्वं यथाकथञ्चिदुत्प्रेक्ष्यम् । केचिदाहुः - देहमध्यस्थप्राणादिस्थानीया मध्यमा । दक्षिणभूगोळस्य प्रकाशत्वेन लोकत्वात् दक्षिणा लोकस्थानीया । उत्तरगोळस्याप्रकाशत्वात् देवपथतुल्या उत्तरा इति । 'दिक्पूर्वपदाट्ठञ्च' इति अर्धान्ताद्यत्प्रत्ययः ॥
### संयुक्तमन्त्रः
त्रिरुप॑ वाजयति॒ त्रयो॒ वै दे॑वलो॒का दे॑वलो॒काने॒वाभि ज॑यति॒ द्वाद॑श॒ सम्प॑द्यन्ते॒ द्वाद॑श॒ मासाः᳚ सव्ँवथ्स॒रस्स॑व्ँवथ्स॒रमे॒व प्री॑णा॒त्यथो॑ सव्ँवथ्स॒रमे॒वास्मा॒ उप॑ दधाति सुव॒र्गस्य॑ लो॒कस्य॒ सम॑ष्ट्यै
### मन्त्रः
त्रिरुप॑ वाजयति ।  
त्रयो॒ वै दे॑वलो॒का दे॑वलो॒काने॒वाभि ज॑यति ।  
द्वाद॑श॒ सम्प॑द्यन्ते ।  
द्वाद॑श॒ मासाः᳚ सव्ँवथ्स॒रः  ।  
स॒व्ँव॒थ्स॒रमे॒व  प्री॑णाति ।  
अथो॑ सव्ँवथ्स॒रमे॒वास्मा॒ उप॑ दधाति ।  
सु॒व॒र्गस्य॑॑ लो॒कस्य॒ सम॑ष्ट्यै   ।  
#### टीका
13त्रिरुप वाजयतीति ॥ अग्निं त्रिर्विधूनयति । देवलोकस्थानीयस्याग्नेः उपवाजनेन लोकत्रयावाप्तिः । सत्यलोकान्तास्त्रयो देवलोकाः । वातेर्णिजन्तस्य 'वोविधूनने जुक्' इति जुगागमः । द्वादशत्वान्वयात् द्वादशमासात्मकः संवत्सरोऽत्र संपादितो भवति । स च स्वर्गावाप्तिहेतुरिति ॥
### संयुक्तमन्त्रः
आघा॒रमा घा॑रयति ति॒र इ॑व [66]  वै सु॑व॒र्गो लो॒कस्सु॑व॒र्गमे॒वास्मै॑ लो॒कम्प्र रो॑यत्यृ॒जुमा घा॑रयत्यृ॒जुरि॑व॒ हि प्रा॒णस्सन्त॑त॒मा घा॑रयति प्रा॒णाना॑म॒न्नाद्य॑स्य॒ सन्त॑त्यै
### मन्त्रः
आ॒घा॒रमा घा॑रयति ।  
ति॒र इ॑व वै सु॑व॒र्गो लो॒कः ।  
सु॒व॒र्गमे॒वास्मै॑ लो॒कम्प्र रो॑यति ।  

#### टीका
14आघारमित्यादि ॥ धारां; तिरश्चीनत्वेन तिरोभूतात्मानं स्वर्गमस्मै प्ररोचयति दीपयति वा ।
### मन्त्रः
ऋ॒जुमा घा॑रयति ।  
ऋ॒जुरि॑व॒ हि प्रा॒णस्सन्त॑त॒मा घा॑रयति ।  

####   टीका
ऋजुरिति । अकुटिलधारामाघारयति ।
### मन्त्रः
प्रा॒णाना॑म॒न्नाद्य॑स्य॒ सन्त॑त्यै ।
####   टीका
प्राणानामन्नाद्यस्य अविछेदाय भवति । रक्षसामपहत्यै भवति ॥
### संयुक्तमन्त्रः
अथो॒ रख्ष॑सा॒मप॑हत्यै॒ यङ्का॒मये॑त प्र॒मायु॑कस्स्या॒दिति॑ जि॒ह्मन्तस्या घा॑रयेत्प्रा॒णमे॒वास्मा᳚ज्जि॒ह्मन्न॑यति ता॒जक्प्र मी॑यते
### मन्त्रः
अथो॒ रख्ष॑सा॒मप॑हत्यै ।  

यङ्का॒मये॑त प्र॒मायु॑कस्स्या॒दिति॑ ।  
जि॒ह्मन्तस्या घा॑रयेत् ।  
प्रा॒णमे॒वास्मा᳚ज्जि॒ह्मन्न॑यति ।  
ता॒जक्प्र मी॑यते ।  
#### टीका
15यमित्यादि ॥ गतम् । जिह्मं कुटिलम् ॥
### संयुक्तमन्त्रः
शिरो॒ वा ए॒तद्य॒ज्ञस्य॒ यदा॑घा॒र आ॒त्मा ध्रु॒वा [67]  आ॒घा॒रमा॒घार्य॑ ध्रु॒वाꣳ सम॑नक्त्या॒त्मन्ने॒व य॒ज्ञस्य॒ शिर॒ᳶ प्रति॑ दधाति
### मन्त्रः
शिरो॒ वा ए॒तद्य॒ज्ञस्य॑ ।  
यदा॑घा॒र आ॒त्मा ध्रु॒वाऽऽघा॒रमा॒घार्य॑ ध्रु॒वाꣳ सम॑नक्ति ।  
आ॒त्मन्ने॒व य॒ज्ञस्य॒ शिर॒ᳶ प्रति॑ दधाति ।  
#### टीका
16शिरो वा इत्यादि ॥ आघारशेषेण ध्रुवादिसमञ्जनादात्मनि यज्ञस्य शिरः प्रतिहितं भवति ॥
### संयुक्तमन्त्रः
अ॒ग्निर्दे॒वाना᳚न्दू॒त आसी॒द्दैव्योऽसु॑राणा॒न्तौ प्र॒जाप॑तिम्प्र॒श्ञमैता॒ꣳ॒ स प्र॒जाप॑तिर्ब्राह्म॒णम॑ब्रवीदे॒तद्वि ब्रू॒हीत्या श्रा॑व॒येती॒दन्दे॑वाश्शृणु॒तेति॒ वाव तद॑ब्रवीद॒ग्निर्दे॒वो होतेति॒ य ए॒व दे॒वाना॒न्तम॑वृणीत
### मन्त्रः
अ॒ग्निर्दे॒वाना᳚न्दू॒त आसी᳚त्  ।  
दैव्योऽसु॑राणाम् +++(दूत आसीत्)+++ ।   



#### टीका
17अग्निर्देवानामित्यादि ॥ अध्वर्युप्रवरविधिः । दैव्य इति वक्ष्यमाणत्वान्मानुषोग्निर्गृह्यते । स च ब्राह्मण एषः देवानां यागे हविषो वोढाऽऽसीत्; दैव्योऽग्निरसुराणामासीत् । 'देवाद्यञञौ' इति यञ् ।
### मन्त्रः
तौ प्र॒जाप॑तिम्प्र॒श्ञमै॑ताम् ।  
####   टीका
तौ प्रजापतिं प्रश्नमैतां प्रष्टव्यत्वेनागच्छतां कतरो नो हविषा यष्टुमर्हतीति ।
### मन्त्रः
स प्र॒जाप॑तिर्ब्राह्म॒णम॑ब्रवीत् ।  
ए॒तद्वि ब्रू॒हीत्या श्रा॑व॒येत ।  
इ॒दन्दे॑वाश्शृणु॒तेति॑ ।  

####   टीका
अथ स प्रजापतिः ब्राह्मणं मानुषमग्निं दूत्ये स्थापयितुकामोऽ ब्रवीत् - आश्रावयेति । यदिदमध्वर्युणा त्वां प्रत्युच्यते एतद्विब्रूहि आचक्ष्वेति ।
सोऽपीदं देवाः शृणुतेति ।
### मन्त्रः

वाव तद॑ब्रवीत् ।   
अ॒ग्निर्दे॒वो होतेति॑ ।  
य ए॒व दे॒वाना॒न्तम॑वृणीत ।
#### टीका

देवेभ्य आवेदनार्थं वावेति तदब्रवीत् । ततः 'अग्निर्देवो होता' इत्यादिना वाक्येन य एव दूतो ब्राह्मणात्माऽग्निः तमेवावृणीत - अयमग्निर्देवो होता ब्राह्मणात्मा देवान् यष्टुमर्हति विद्वान् आश्रावणादितत्त्वज्ञः । चिकित्वा महाज्ञानः - मनुरिव भारत इव जमदग्निरिवोर्व इवाप्नुवान इव च्यवन इव भृगुरिवेति । एवमिति । ऊर्ध्वानृषीन्प्रवृणानो होतारं वृणीते ॥
### संयुक्तमन्त्रः  

ततो॑ दे॒वाः [68] अभ॑व॒न्परा॑सुरा॒ यस्यै॒वव्ँवि॒दुष॑ᳶ प्रव॒रम्प्र॑वृ॒णते॒ भव॑त्या॒त्मना॒ परा᳚स्य॒ भ्रातृ॑व्यो भवति
### मन्त्रः

ततो॑ दे॒वा  अभ॑वन् ।  
परा॑सुरा॒ +++( अभवन् )+++ ।  
यस्यै॒वव्ँवि॒दुष॑ᳶ प्रव॒रम्प्र॑वृ॒णते ।  
भव॑त्या॒त्मना॒ परा᳚स्य॒ भ्रातृ॑व्यो भवति ।  
#### टीका
18ततो देवा इत्यादि ॥ गतम् ॥

### संयुक्तमन्त्रः
यद्ब्रा᳚ह्म॒णश्चाब्रा᳚ह्मणश्च प्र॒श्ञमे॒याता᳚म्ब्राह्म॒णायाधि॑ ब्रूया॒द्यद्ब्रा᳚ह्म॒णाया॒ध्याहा॒त्मनेऽध्या॑ह॒ यद्ब्रा᳚ह्म॒णम्प॒राहा॒त्मन॒म्परा॑ह॒ तस्मा᳚द्ब्राह्म॒णो न प॒रोच्यः॑ ॥ [69]  
### मन्त्रः
यद्ब्रा᳚ह्म॒णश्चाब्रा᳚ह्मणश्च प्र॒श्ञमे॒याता᳚म् ।  
ब्रा॒ह्म॒णायाधि॑ ब्रूयात् ।  
यद्ब्रा᳚ह्म॒णाया॒ध्याहा॒त्मनेऽध्या॑ह ।  
यद्ब्रा᳚ह्म॒णम्प॒राहा॒त्मन॒म्परा॑ह ।  

#### टीका
19यद्ब्राह्मणश्चेत्यादि ॥ ब्राह्मणाब्राह्मणयोः प्रश्नार्थमागतयोः ब्राह्मणायाधिकं पक्षपातेन ब्रूयात् । गतमन्यत् ।
### मन्त्रः
तस्मा᳚द्ब्राह्म॒णो न प॒रोच्यः॑ ॥
####   टीका
अनादरेण वचनं परोच्य इति । छान्दसः क्यच् ॥

इति द्वितीये पञ्चमे एकादशोऽनुवाकः ॥

##  अनुवाकः  १२ कामयेष्टियाज्यापुरोनुवाक्याः ।   

विश्वेदेवा ऋषयः।

### मन्त्रः
आयु॑ष्टे ..
#### टीका
1अथ पौरोडाशिकमध्ये याज्याकाण्डं वैश्वदेवम् । 'अग्निं वा एतस्य शरीरं गच्छति' इत्यादेः पञ्चहविषो यागस्याग्नेयस्य पुरोऽनुवाक्या 'आयुष्टे विश्वतो दधत्' इत्यनुष्टुप् ॥ इतःप्रभृति चतुर्दशानां मन्त्राणां प्रतीकग्रहणम् । इयं 'त्वमग्ने रुद्रः' इत्यत्र व्याख्याता । अयं वरेण्यः अग्निस्ते तुभ्यं विश्वमायुर्दधातु । गतोऽपि प्राणः पुनस्त्वामागच्छतु । त्वयि यक्ष्मरोगं परासुवामि नाशयमीति ॥

- आयु॑ष्टे वि॒श्वतो॑ दधद॒यम॒ग्निर्वरे᳚ण्यः ।  
  पुन॑स्ते प्रा॒ण आय॑ति॒ परा॒ यख्ष्मꣳ॑ सुवामि ते ॥

  - 'अग्नय आयुष्मते पुरोडाशमष्टाकपालं निर्वपेद्यः कामयेत सर्वमायुरियाम्' इत्यस्य पुरोनुवाक्या - आयुष्ट इत्यनुष्टुप् ॥ हे यजमान अयमग्निर्वरेण्यः वरणीयः । 'वृञ एण्यः', वृषादित्वादाद्युदात्तत्वम् । ते तुभ्यं विश्वतः विश्वमायुर्दधत् दधातु । 'इतराभ्योपि दृश्यन्ते' इति द्वितीयान्तात्तसिल् । दधातेर्लेटि 'लेटोडाटौ' इत्यडागमः, 'घोर्लोपो लेटि वा' इत्याकारलोपः । 'युष्मत्तत्ततक्षुष्वन्तःपादम्' इति संहितायां आयुस्सकारस्य षत्वम् । यदायं प्रसीदति तदानीं गतोपि प्राणः पुनरायति पुनराभिमुख्येनास्मान्प्राप्नोति । इ गतौ भौवादिक उदात्तेत् । यद्वा - पुनरपि त्वदीयः प्राण आयात्वस्य प्रसादेन । अहमपि तदर्थं त्वदीयं शत्रुपक्षं परासुवामि नाशयामि । षू प्रेरणे तौदादिक उदात्तेत् । 'स एवास्मिन्नायुर्दधाति' `इति ब्राह्मणम् ॥

### मन्त्रः   
आयु॒र्दा अ॑ग्ने ..
#### टीका
2तत्रैव याज्या - आयुर्दा अग्ने हविष इति त्रिष्टुप् ॥ इयमपि तत्रैव व्याख्याता । हे अग्ने अन्नस्य हविषो जुषाणः सेवमानः घृतारम्भः घृतस्योदकस्य योनिः त्वमस्यायुर्दा भवेति । किञ्च - घृतं मधुरसं चारु गव्यं पीत्वा इमं यजमानं पिता पुत्रमिवाभिरक्षत्विति ॥

- आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि ।  
 घृ॒तम्पी॒त्वा मधु॒ चारु॒ गव्य॑म्पि॒तेव॑ पु॒त्रम॒भि [27] र॒ख्ष॒ता॒दि॒मम् ॥

  - तत्रैव याज्या - आयुर्दा इति त्रिष्टुप् ॥ हे अग्ने आयुर्दाः अस्य यजमानस्य आयुषो दाता एधि भव । 'अन्येभ्योपि दृश्यते' इति ददातेर्विचि कृदुत्तरपदप्रकृतिस्वरत्वम् । हविषो जुषाणः हविस्सेवमानः भुञ्जानः । 'क्रियाग्रहणं कर्तव्यम्' इति सम्प्रदनत्वाच्चतुर्थ्यर्थे षष्ठी । जुषी प्रीतिसेवनयोः तौदादिक अनुदात्तेत्, ताच्छीलिकश्चानश्, हविस्सेवनशीलः, लसार्वधातुकत्वाभावात् 'चितः' इत्यन्तोदात्तत्वम्, 'बहुलं छन्दसि' इति शपो लुक् । घृतप्रतीकः घृतारम्भः घृतं खल्वग्नेरारम्भः । यद्वा - आघाराभिप्रायमिदं घृतयागारम्भः । घृतयोनिः घृतकारणकः, ईदृशस्त्वमस्यायुर्दाः एधि इदं घृतं पीत्वा । कीदृशं? मधु मधुरं चारु शोभनं निर्मलं गव्यम् । 'गोपयसोर्यत्', 'यतोऽनावः' इत्याद्युदात्तत्वम् । कि बहुनेत्याह - पिता पुत्रमिवेमं यजमानं अभिरक्षतात् आभिमुख्येन रक्षतु ॥

  - आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि ।   
  घृ॒तम्पी॒त्वा मधु॒ चारु॒ गव्य॑म्पि॒तेव॑ पु॒त्रम॒भि र॑ख्षतादि॒मम् ।
    - 1अवभृथमवैष्यन् आयुर्दा इति जुहोति त्रिष्टुभा ॥ व्याख्याता चेयं 'त्वमग्ने रुद्रः' इत्यत्र । हे अग्ने त्वमायुर्दाः, त्वमस्य हविषः जुषाणः सेवमानः घृतप्रतीकः घृतारम्भः घृतस्योदकस्य योनिः कारणं भव । किं च - मधुरं गव्यं चारु घृतमिदं पीत्वा पितेव पुत्रमिमं यजमानं अभिरक्षतादिति ॥

    - 29 तृतीया - आयुर्दा इति ॥ व्याख्यातेयम् 'त्वमग्ने रुद्रः' इत्यत्र । हे अग्ने! हविषो जुषाणः प्रियमाणः सेवमानो वा घृतमतीको घृतयोनिः त्वमस्मभ्यमायुषो दाता एधि भव । किञ्च - मधु मधुरसं चारु स्वादु चरणशीलं गव्यं गोविकारं घृतं पीत्वा पिता पुत्रमिव इमं यजमानं अभिरक्षतात् आभिमुख्येन रक्षेति ॥(तै. ब्रा.१.२.१)
    
### मन्त्रः   
आ प्या॑यस्व॒ ..  
#### टीका
3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे 'मा नो हिंसीत्' इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥

सोमाय वाजिने श्यामाकं चरुं निर्वपेद्यः क्लैब्यात् बिभीयात्' इत्यस्य पुरोनुवाक्या - आप्यायस्वेति गायत्री ॥ इयमग्निकाण्डे व्याख्यास्यते यत्राम्नायते प्रकृतौ हि हीयुः ['मा नो हिंसीः' ] इत्यत्र । इह तु प्रतीकग्रहणम् । हे सोम तव प्रसादात् वृष्णियं वीर्यं विश्वतः समेतु समागच्छताम् । त्वदर्थं च मामाप्यायस्व द्यध्यात् [दध्यादिना] । किञ्च - वाजस्यान्नस्य सङ्गथे सङ्गमनार्थं भवेति ॥

- आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।   
भवा॒ वाज॑स्य सङ्ग॒थे ।

- अथ 'रेतस्सौम्येन दधाति' इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च 'मा नो हिंसीज्जनिता' इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥

- 3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे 'मा नो हिंसीत्' इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥

- अथ पत्नीसंयाजानां याज्यानुवाक्याः - आ प्यायस्वेत्याद्याः ।। 'आ प्यायस्व समेतु ते, संते पयांसि' इति त्रिष्टुभौ 'मा नो हिंसीत्' इत्यत्र व्याख्याते ।

### मन्त्रः   
सन्ते ..
 -  
#### टीका
4तत्रैव याज्या - सं ते पयांसीति त्रिष्टुप् ॥ इयमपि तत्रैवाम्नायते । हे सोम अभिमातीनां पाप्मनामभिभवितुस्तव प्रसादात् पयांसिच वाजाश्च वृष्णियानि च संयन्तु इमं सङ्गच्छन्तु । त्वं चाप्यायमानः दिवि द्युलोके अस्यामृतत्वाय उत्तमानि श्रवांसि अन्नानि धिष्व स्थापयेति ॥

सन्ते॒ पयाꣳ॑सि॒ समु॑ यन्तु॒ वाजा॒स्सव्ँवृष्णि॑यान्यभिमाति॒षाहः॑ ।  
आ॒प्याय॑मानो अ॒मृता॑य सोम दि॒वि श्रवाꣳ॑स्युत्त॒मानि॑ धिष्व ॥ [32]  

 -  (टीका)अथोत्तरां त्रिष्टुभमाह— सं ते पयाꣳ सीति ।   हे सोम ते तव पयांसि पातव्यानि क्षीरादीनि समु[सं]- यन्तु संप्राप्नुवन्तु ।   तथा वाजा अन्नान्यपि संयन्तु ।   वृष्णियानि रेतांस्यापि संयन्तु ।   कीदृशस्य तव।   अभिमातिषाहः अभिमातिं पाम्मोनं सहते तिरस्करो तीत्यभिमातिषाट् तस्य ।   क्षीरादिसंपत्तौ सत्यां त्वमाप्यायमानो वर्धयमानोऽमृताय यजमानस्यामृतत्वाय देवताभावाय दिवि द्युलोके श्रवांसि श्रोतुं प्रियाण्युत्तमानि विचित्राण्यन्नानि धिष्व धारय संपादयेत्यर्थः ।  तदेतदृग्द्वयं सामान्याकारेण विनियुङ्के— “सौम्या व्यूहति सोमो वै रेतोधा रेत एव तद्दधाति” [सं. का. ५ प्र. २ अ. ६] इति।  सोमो देवता यस्यामृचि प्रतीयते सेयमृक्सौमी ।   विश्वतः सोमेत्याद्यायामृ-च्यसौ प्रतीयते ।   अमृताय सोमेत्युत्तरस्यामृचि प्रतीयते ।   तया सौम्मा पूर्वं न्युप्ताः सिकता विविधं प्रसारयेत् ।   तथा सति सोमस्य रेतोधारकत्वात्तन्मत्रनिष्पाद्यव्यूहनेन यजमानो रेतो धारयति ।  मन्त्रद्वयस्य पुरुषभेदेन व्यवस्थां विधत्ते— “गायत्रिया ब्राह्मणस्य गायत्रो हि ब्राह्मणस्रिष्टुभा राजन्यस्य त्रैष्टुभो हि राजन्यः” (सं. का. ५ प्र. २ अ. ६) इति।  

 आ प्यायस्वेति गायत्री ।   सं त इति त्रिष्टप् ।
### मन्त्रः   
अव॑ ते॒ हेड॒  ..
#### टीका
5अथ वारुणस्य पुरोनुवाक्या - अव ते हेड इति त्रिष्टुप् ॥ इयं 'वैश्वानरो नः' इत्यत्र व्याख्याता । हे वरुण नमोभिः नमस्कारैरन्नैर्वा यज्ञैश्च हविर्भिश्च हविष्मद्भिर्वा यज्ञैः तव हेडः क्रोधं अवेमहे अवनयामः । हे असुर प्राणप्रद प्रकृष्टचेतस्क राजन् अस्मभ्यमस्मदर्थं क्षयन्निवसन् अस्माकं कृतानि पापानि शिश्रथः श्लथयेति ॥

-  अव॑ ते॒ हेडो॑ वरुण॒ नमो॑भि॒रव॑ य॒ज्ञेभि॑रीमहे ह॒विर्भिः॑ ।  
ख्षय॑न्न॒स्मभ्य॑मसुर प्रचेतो॒ राज॒न्नेनाꣳ॑सि शिश्रथᳵ कृ॒तानि॑  ॥

  - अथ त्रिहविषि मध्यमस्य वारुणस्य पुरोनुवाक्या - अवते हेड इति त्रिष्टुप् ॥ हे वरुण ते तव हेडः क्रोधमभिशस्त्यादिहेतुं नमोभिर्नमस्कारैरवेमहे अपनयामः । ई गतौ, शपो लुक् । यज्ञैश्च पूजामन्त्रैश्च हविर्भिः पुरोडाशादिभिश्चावेमहे अपनयामः । ततस्त्वमस्मभ्यमस्मदर्थमेव हे क्षयन्निवसन् अस्मदुपकारायैव यतमान । क्षियतेर्व्यत्ययेन शप्, क्षयतिरेव वा निवासकर्मा, षाष्ठिकमामन्त्रिताद्युदात्तत्वम् । अस्मदीयानि कृतान्येनांसि पापानि शिश्रथः श्रथय हे असुर रक्षसां निरसितः प्रचेतः प्रकृष्टमते राजन् सदा दीप्यमान ॥
### मन्त्रः   
उदु॑त्त॒मम् ..
#### टीका
6तत्रैव याज्या - उदुत्तममिति त्रिष्टुप् ॥ इयमपि तत्रैव व्याख्याता । हे वरुण उत्तमं उत्तमफलप्राप्तिहेतुं ऊर्ध्वकर्षणं वा पाशं कर्मपाशं अस्मत्त उच्छ्रथाय ऊर्ध्वमुत्क्षिप्य उत्कृष्य नाशय । अधमं निकृष्टफलप्राप्तिहेतुं अधःपतनहेतुं वा कर्मपाशमवश्रथय अधस्तादपकृष्य नाशय । मध्यमं पाशं विश्रथय विष्वङ्नाना विकृष्य नाशय । अथैवं त्वया कृते वयमनागसः क्षाळितसर्वकर्माणः तव व्रते कर्मणि उपासनात्मनि स्याम अदितये अखण्डितैश्वर्याय हे आदित्य देवानामादिभूत अदितेर्वा अपत्येति ॥

- उदु॑त्त॒मव्ँव॑रुण॒ पाश॑म॒स्मदवा॑ध॒मव्ँवि म॑ध्य॒मꣵ श्र॑थाय ।  
अथा॑ व॒यमा॑दित्य [49]  व्र॒ते तवाना॑गसो॒ अदि॑तये स्याम  ॥

  - तत्रैव याज्या - उदुत्तममिति त्रिष्टुप् ॥ हे वरुण उत्तमं पाशमस्मत्सकाशादुच्छ्रथाय ऊर्ध्वमुच्छ्रथय । अधममवश्रथय अधस्तादवकृष्य नाशय । मध्यमं विश्रथय विष्वक्कृत्य नाशय । श्रथ दौर्बल्ये चुरादिरदन्तः, वर्णव्यत्ययेनोपान्त्यस्य दीर्घत्वम् ।

अत्र केचित् - उद्भूतादिभूतमध्यस्थशक्तितया धर्मपाशानां त्रैविध्यमाहुः । उत्तमाधममध्यमदेहप्रभवतया त्वन्ये । +++(केचित्, अन्ये इति पक्षद्वयम् उल्लिखितम् । अस्य विवरणं न लब्धम्)+++ ऊर्ध्वाधोमध्यमगतिहेतुत्वेनापरे ।
अथानन्तरं वयमनागसः विमुक्तसर्वपापाः तव व्रते कर्मणि स्याम योग्या भवेम । अदितये अखण्डितत्वाय अदीनत्वाय वा स्यामेति । हे आदित्य अदितेः पुत्र । यद्वा - इत्थमनागसस्सन्तो वयमदितये अनभिशस्तये स्याम । किमर्थं? तव व्रते कर्मणि कर्मार्थं योग्यतार्थमिति । अनागस इति बहुव्रीहौ व्यत्ययेन 'नञ्सुभ्याम्' इति न प्रवर्तते, लुप्तमत्वर्थीयो वा अनागस्विन इति ॥

### मन्त्रः   
प्र णो॑ दे॒वी ..

#### टीका
7अथ सारस्वतस्य पुरोनुवाक्या - प्राणो देवीति गायत्री ॥ 'अग्नाविष्णू महि' इत्यत्र व्याख्याता । सरस्वती देवी वाजवतीभिः क्रियाभिः तद्वती धियामवित्री अस्मान्वाजैरन्नैः प्रावत्विति । प्रकर्षेण रक्षत्विति ॥

- प्र णो॑ दे॒वी सर॑स्वती॒ वाजे॑भिर्वा॒जिनी॑वती ।    धी॒नाम॑वि॒त्र्य॑वतु ।।
  - तत्रैव 'सरस्वत्याज्यभागा' इत्यत्र पुरोनुवाक्या - प्र ण इति गायत्री ॥ देवी सरस्वती वाजेभिः वाजैः रसैर्नोस्मान् प्रावतु प्रकर्षेण रक्षत्वन्नादि दत्वा । सरस्वती विशेष्यते - वाजिनीवती वाजवत्क्रियावती धीनां धियां अवित्री अभिमतप्रदानेन तर्पयित्री । यद्वा - धीनेति वाङ्नाम । अस्माकं धीनां वाचं प्रावतु, अभिमतप्रदानेन अवित्री पालयित्री तृप्ता वा अस्मदभिमतं शत्रुमारणं करोत्विति । यद्वा - अस्मद्दत्तैर्वाजैः पुरोडाशादिभिरन्नैः देवी प्रकर्षेणावतु । 'उपसर्गाद्बहुलम्' इति नसो णत्वम् । धीनामिति । छान्दसो नुट्, 'नामन्यतरस्याम्' इति नाम उदात्तत्वम् ॥
### मन्त्रः   
आ नो॑ दि॒वो ..
#### टीका
8तत्रैव याज्या - आ नो दिव इति त्रिष्टुप् ॥ इयमपि तत्रैव व्याख्याता । यजमानस्य वाजनीया देवी सरस्वती दिवः विप्रकृष्टाद्वा देशात् बृहतो वा पर्वतात् विषमाद्देशादागच्छतु । अस्माकमिमं यज्ञं अस्माकमाह्वानं सेवमाना घृताची घृताञ्चना उदकाञ्चना वा उशती कामयमाना अस्मत्स्तोत्रं हविर्वा शग्मां शक्तां वाचं शृणोत्विति ॥

- आ नो॑ दि॒वो बृ॑ह॒तो  पर्व॑ता॒दा सर॑स्वती यज॒ता ग॑न्तु य॒ज्ञम् ।    
हव॑न्दे॒वी जु॑जुषा॒णा घृ॒ताची॑ श॒ग्मान्नो॒ वाच॑मुश॒ती शृ॑णोतु  ॥

  - तत्रैव याज्या - आ न इति त्रिष्टुप् ॥ पर्वतादा इति प्रथमपादान्तः । सरस्वती देवी यजता यष्टव्या । यजेः क्तिच्[क्तः] । दिवः द्युलोकात् नः अस्माकं यज्ञमागन्तु आगच्छतु यद्यप्यनुच्छ्रिते प्रदेशे स्थिता शीघ्रमागच्च्छतु । छान्दसश्शपो लुक् ।   
किञ्च - बृहतो महतः अपि पर्वतादागच्छतु प्रकृष्टाद्विषमाच्च प्रदेशादागच्छत्वित्यर्थः ।   
किञ्च - हवमस्माकमाह्वानम् । 'भावेनुपसर्गस्य' इत्यप्, सम्प्रसारणं च । जुजुषाणा सेवमाना प्रीयमाणा वा घृताची घृतमाज्यभागं प्रत्यञ्चती । 'चौ' इति पूर्वपदस्य दीर्घत्वमन्तोदात्तत्त्वं च । शग्मां सुखां समर्थां वा अस्माकं स्तुतिरूपां शृणोतु उशती कामयमाना अस्मत्प्रत्तानि हवींषि स्तोत्राण्येव वा । वष्टेश्शतरि 'शतुरनुमः' इति नद्या उदात्तत्वम्
### मन्त्रः   
अग्ना॑विष्णू॒ ..
#### टीका
9अथाग्नावैष्णवस्य याज्या - अग्नाविष्णू इति त्रिष्टुप् ॥ तत्रैव व्याख्याता । हे अग्नाविष्णू युवयोस्तत् महित्वं माहात्म्यं महान्तौ युवां घृतस्य गुह्यानि नामानि पुरोडाशादीनि वीतं खादतम् । यज्ञगृहे शोभनानि स्तोत्राणि वर्धयन्ति । युवयोः जिह्वा प्रत्येकं घृतमुच्छ्रितं पिबति ॥

-  अग्ना॑विष्णू॒ महि॒ तद्वा᳚म्महि॒त्वँ.. .  
व्वी॒तङ्घृ॒तस्य॒ गुह्या॑नि॒ नाम॑ ।   
दमे॑दमे स॒प्त रत्ना॒ दधा॑ना॒   
प्रति॑ वाञ्जि॒ह्वा घृ॒तमा च॑रण्येत्  ॥

  - अथ याज्याकाण्डं वैश्वदेवम् । तत्र 'आग्नावैष्णवमेकादशपालं निर्वपेदभिचरन्त्सरस्वत्याज्यभागा स्याद्बार्हस्पत्यश्चरुः' इत्यस्याग्नावैष्णवस्य पुरोनुवाक्या - अग्नाविष्णू महीति त्रिष्टुप् ॥  
हे अग्नाविष्णू महि महत् महनीयं पूजनीयम् । 'इन् सर्वधातुभ्यः' इति महेरिन् । तत् वक्ष्यमाणं वां युवयोः महित्वं माहात्म्यं ततो युवां वीतं घृतस्य गुह्यानि नाम । 'सुपां सुलुक्' इति शसो लुक् । आज्यसान्नाय्यपशुपुरोडाशादिगुह्यनामवन्ति घृतसम्बन्धीनि वस्तून्यश्नीतम् । वी गत्यादिषु । पादादित्वान्न निहन्यते । प्रति प्रत्येकं वां युवयोः दमेदमे गृहेगृहे सर्वेषु यज्ञगृहेषु । 'अनुदात्तं च' इति द्वितीयस्यानुदात्तत्वम् । सप्त सृप्तानि सप्तसङ्ख्यानि वा अर्चींषि रत्ना रत्नानि रमणीयानि । 'शेश्छन्दसि' इति लोपः । दधाना । दधानौ सन्तौ । 'सुपां सुलुक्' इति द्विवचनस्याकारः । दधानौ वीतमिति ।  
किञ्च - प्रति प्रत्येकं वां युवयोः जिह्वा घृतमाचरण्येत् आभिमुख्येन प्राप्नोतु भक्षयत्वित्यर्थः । एतद्वां महिमेति पूर्वेणान्वीयते । चरण गतौ, कण्ड्वादिः ॥
### मन्त्रः   
अग्ना॑विष्णू ..
#### टीका
10तत्रैव याज्या - अग्नाविष्णू इति त्रिष्टुप् ॥ तत्रैव व्याख्याता ॥

-  अग्ना॑विष्णू॒ महि॒ धाम॑ प्रि॒यव्ँवा᳚व्ँवी॒थो घृ॒तस्य॒ गुह्या॑ जुषा॒णा ।  
दमे॑दमे सुष्टु॒तीर्वा॑वृधा॒ना प्रति॑ वाञ्जि॒ह्वा घृ॒तमुच्च॑रण्येत्  ॥

  - तत्रैव याज्या - अग्नाविष्णू इति त्रिष्टुप् ॥ हे अग्नाविष्णू वां युवयोः धाम स्थानं तेजो वा महि महत् महनीयं वा प्रियमिष्टं युवयोः ।   
किञ्च - वीथो घृतस्य गुह्या गुह्यानि स्वरूपाणि चरुपुरोडाशरूपाणि । पूर्ववच्छेर्लोपः । जुषाणा जुषमाणौ प्रीयमाणौ (अग्नीयः) शपश्श्लुः । पूर्ववदाकारः । दमेदमे । गतम् । सुष्टुतीश्शोभनस्तुतिकाः गिरः वावृधाना वावृधानौ वर्धयन्तौ दधानौ । यद्वा - सुष्टुतीः क्रिया वर्धयन्तौ । ऋत्विगादिना क्विन् । प्रवर्तयन्तौ । अन्तर्भावितण्यर्थाद्वृधेर्लट् शानच् 'बहुलं छन्दसि' इति शपश्श्लुः, 'तुजादीनाम्' इत्यभ्यासस्य दीर्घत्वम्, 'छन्दस्युभयथा' इत्यार्धधातुकत्वाल्लसार्वधातुकत्वाभावः । छान्दसो वा लिटः कानजादेशः ; ताच्छीलिको वा चानश् । यस्मादेवं तस्माद्वां युवयोः जिह्वा प्रत्येकं घृतमुच्चरण्येत् प्राप्नोतु भक्षयतु ॥

### मन्त्रः   
इ॒मम्मे॑ वरुण ..
#### टीका
11'यावतोऽश्वान् प्रतिगृह्णीयात् तावतो वारुणान् चतुष्कपालान्निर्वपेत्' इत्यस्याः पुरोऽनुवाक्या - इमं मे वरुण श्रुधी हवम् इति गायत्री ॥ 'इन्द्रं वो विश्वतस्परीन्द्रं नरः' इत्यत्र व्याख्याता । हे वरुण इमं मे हवं आह्वानं श्रुधि शृणु । अद्यास्मिम् कर्मणि मां मृडय त्वामहं अवस्युः रक्षणाय आचके आभिमुख्येन भजे ॥

- इ॒मम्मे॑ वरुण श्रुधी॒ हव॑म॒द्या च॑ मृडय ।   
त्वाम॑व॒स्युराच॑के ।
  - अथ 'ये कृष्णास्स्युस्तं वारुणं चरुं निर्वपेत्' इत्यस्याः पुरोनुवाक्या - इमं म इति गायत्री । श्रुधीति प्रथमपादान्तः ॥ हे वरुण इममस्मदीयं हवमाह्वानं श्रुधि शृणु । 'बहुलं छन्दसि' इति शपो लुक् । 'श्रुशृणुपृकृवृभ्यः' इति धिभावः । श्रुत्वा चाद्यैव मां मृडय सुखय । यस्मादहं त्वामवस्युः रक्षणमात्मन इच्छन् । 'क्याच्छन्दसि' इत्युप्रत्ययः । आचके आभिमुख्येन शब्दयामि प्रार्थये । कै गै शब्दे ॥

### मन्त्रः   
तत्त्वा॑ या॒मि ..
#### टीका
12तत्रैव याज्या - तत्त्वा यामि ब्रह्मणा वन्दमान इति त्रिष्टुप् ॥ इयमपि तत्रैव व्याख्याता । हे वरुण अहं ब्रह्मणा मन्त्रेण हविषा त्वां वन्दमानः स्तुवन् अहं त्वामभियाचे यजमानोऽपि तदेव हविर्भिराशास्ते त्वमपि तत्? अहेडमानः अक्रुध्यन् इह कर्मणि बुद्ध्यस्व । किंपुनः तत्? हे वरुण उरु शंसमानः अस्माकमायुर्मा प्रमोषीरिति ॥


  - तत्त्वा॑ यामि॒ ब्रह्म॑णा॒ वन्द॑मान॒स्तदाशा᳚स्ते॒ यज॑मानो ह॒विर्भिः॑ ।  
  अहे॑डमानो वरुणे॒ह बो॒द्ध्युरु॑शꣳस॒ मा न॒ आयु॒ᳶ प्रमो॑षीः ॥
  - तत्रैव याज्या - तत्त्वेति त्रिष्टुप् ॥ हे वरुण ब्रह्मणा मन्त्रेण त्वामेव वन्दमानः स्तुवन्नहं तत्तदर्थम् । चतुर्थ्या लुक् । तदर्थमेव त्वां यामि भजे । यद्वा - तदेव त्वां यामि याचे । छान्दसोन्त्यलोपः, परस्मैपदं च । यजमानोपि सर्वस्तदेवाशास्ते हविर्भिश्चरुपुरोडाशादिभिः हे उरुशंस महास्तुतिक त्वमपि तामस्मदीयां विज्ञापनां इह कर्माणि अहेडमानः अक्रुद्ध्यन् बोधि बुध्यस्व । पूर्ववद्विकरणस्य लुक्, 'हुझल्भ्यो हेर्धिः', 'वा छन्दसि' इत्यपित्त्वादेव ङित्त्वाभावाद्गुणः, अन्त्यलोपश्छान्दसः । किम्पुनस्तत्प्रार्थनीयमित्याह - नः अस्माकं आयुर्दीप्तिमन्नं वा मा प्रमोषीः मा छेत्सीः तदर्थं विशं च रा[राष्ट्रं चा]वगमयेति भावः ॥

### मन्त्रः   
उदु॒ त्यम् ..
#### टीका
13'यद्यपरं प्रतिग्राही स्यात् सौर्यमकेकपालमनु निर्वपेत्' इत्यस्याः पुरोनुवाक्या - उदु त्यं जातवेदसमिति गायत्री ॥ इयं ग्रहप्रश्ने व्याख्याता । त्यं तं इमं जातवेदसं जातानां वेदितारं सूर्यं देवं केतवः रश्मयः उद्वहन्ति सर्वस्य लोकस्य दर्शनार्थमिति ॥

- उदु॒ त्यञ्जा॒तवे॑दसन्दे॒वव्ँव॑हन्ति के॒तवः॑ ।  
दृ॒शे विश्वा॑य॒ सूर्य᳚म् ॥

  - अथ दाक्षिणं काण्डं सौम्यमेव । तत्र शौरीभ्यामृग्भ्यां गार्हपत्ये जुहोति - उदुत्यमिति प्रथमा गायत्री, द्वितीया त्रिष्टुप् ॥  
   - तत्र प्रथमा - 'उदायुषा' इत्यत्र व्याख्याता । त्यं तं इमं देवं जातवेदसं जातप्रज्ञं जातानां वेदितारं केतवो रश्मय उद्वहन्ति ऊर्ध्वं वहन्ति दृशे द्रष्टुं विश्वाय विश्वार्थं, विश्वो लोको यथैनं पश्येदिति । 'सुवर्गाय वा एतानि लोकाय हुयन्ते यद्दाक्षिणानि' इत्यादि ब्राह्मणम् ॥

  - [ सौर्यर्चा कृष्णाजिनं पुरस्तात्प्रत्यानह्यत्यूर्ध्वग्रीवम् - उदुत्यमिति गायत्र्या ॥  
  त्यं तं जातवेदसं जातानां वेदितारम् । 'गतिकारकयोरपि' इत्यसुन्प्रत्ययः । जातप्रज्ञानं वा सूर्यं देवं देवनादिगुणयुक्तं उद्वहन्ति ऊर्ध्वं वहन्ति केतवो रश्मयः दृशे द्रष्टुम् । 'दृशे विख्ये च' इति निपात्यते । विश्वाय विश्वार्थं विश्वं लोको यथा एनं पश्येत् तदनुरूपमुद्वहन्ति । स्मैभावाभावश्छान्दंसः । क्रियमाणेन का सङ्गतिः? उच्यते - एतस्य कर्मणस्सामर्थ्यादेतदेवं भवतीति ॥]

### मन्त्रः   
चि॒त्रम् ..
#### टीका
14तत्रैव याज्या - चित्रं देवानामिति त्रिष्टुप् ॥ इयमपि तत्रैव व्याख्याता । देवानामनीकस्थानीयं मित्रादीनां चक्षुस्स्थानीयं उदेति । अयं जगतः तस्थुषश्च आत्मा । सूर्यः द्यावापृथिवी अन्तरिक्षं आपूरयति तेजसेति ॥

  - चि॒त्रन्दे॒वाना॒मुद॑गा॒दनी॑क॒ञ्चख्षु॑र्मि॒त्रस्य॒ वरु॑णस्या॒ग्नेः ।  
  आऽप्रा॒ द्यावा॑पृथि॒वी अ॒न्तरि॑ख्ष॒ꣳ॒ सूर्य॑ आ॒त्मा जग॑तस्त॒स्थुष॑श्च ॥

    - अथ द्वितीया - चित्रं चायनीयं देवानामनीकं सङ्घातरूपम्मण्डलम् । यद्वा - देवानां रश्मीनां अनीकं मुखं समुदायस्थानं वा । मित्रादीनां देवानामपि चक्षुस्स्थानं , तेपि हि तेन प्रकाशितं पश्यन्ति । यद्वा - मित्रत्वादिपदप्राप्तिहेतुत्वाच्चक्षुरित्युपचर्यते । उपलक्षणं चैतत्, सर्वदेवतापदलाभहेतुत्वात्; भवति मण्डलोपासनमिति । इर्दृशमण्डलमुदगात् उदेति । छान्दसो लुङ्, 'गातिस्था' इति सिचो लुक् । यदा ईदृशम्मण्डलमुदेति तदा तन्मण्डलान्तर्गतो भगवान् सूर्यः जगतो जङ्गमस्य तस्थुषः स्थावरस्य च विश्वस्यात्मा द्यावापृथिवी द्यावापृथिव्यौ अन्तरिक्षं च रश्मिभिराप्राः आपूरयति । प्रा पूरणे पुरुषव्यत्ययः, अदादित्वाच्छपो लुक् । द्यौश्च पृथिवी च द्यावापृथिव्यौ । 'दिवो द्यावा' इति द्यावादेशः, 'वा छन्दसि' इति पूर्वसवर्णदीर्घः', 'देवताद्वन्द्वे च' इति पूर्वोत्तरयोर्युगपत्प्रकृतिस्वरत्वम्, पृथिवीशब्दो ङीषन्तोन्तोदात्तः । ईदृशो भगवाननेन होमेनास्माकमभिमतं साधयत्विति ॥

### मन्त्रः   
अ॒पान्नपा॒दा ह्यस्था॑दु॒पस्थ॑ञ्जि॒ह्माना॑मू॒र्ध्वो वि॒द्युत॒व्ँवसा॑नः  ।  
तस्य॒ ज्येष्ठ॑म्महि॒मान॒व्ँवह॑न्ती॒र्हिर॑ण्यवर्णा॒ᳶ परि॑ यन्ति य॒ह्वीः  ।  
#### टीका
15'अपोनप्त्रीयं चरुं पुनरेत्य' इत्यस्य पुरोनुवाक्या - अपां नपादिति त्रिष्टुप् ॥ अपां नपात् चतुर्थोऽग्निः उपस्थं अन्तरिक्षं मेघं वा अपामुपस्थानमास्थादातिष्ठति हि । 'हि च' इति निघाताभावः । जिह्मानां कुटिलगतीनां अपामूर्ध्वः उपरिवर्ती विद्युतं वसानः विद्युद्रूपेणात्मानं छादयन् तासामुपस्थमातिष्ठति । हि यदेवं तस्मात्ता आपस्तस्याग्नेरपां नपादो ज्येष्ठं प्रशस्तं महिमानं माहात्म्यं वहन्तीः वहन्त्यः ख्यापयन्त्यः अनेन हि मेघं भित्त्वा वयं प्रवर्तिता इति कृतज्ञतामिव दर्शयन्त्यः हिरण्यवर्णास्तेजोरूपा एव भासमानाः यह्वीः यह्व्यः महत्यः तमग्निं परियन्ति परिगच्छन्ति परित इवासते ॥

### मन्त्रः   
सम॒न्या यन्त्युप॑ यन्त्य॒न्यास्स॑मा॒नमू॒र्वन्न॒द्य॑ᳶ पृणन्ति  ।  
तमू॒ शुचि॒ꣳ॒ शुच॑यो दीदि॒वाꣳस॑म॒पान्नपा॑त॒म्परि॑ तस्थु॒रापः॑  ।  
#### टीका
16तत्रैव याज्या - समन्या यन्तीति त्रिष्टुप् ॥ अन्या आपः संयन्ति सङ्गच्छते एकीभूताः प्रवहन्ति अन्या उपयन्ति परितस्सङ्गता इव त्वां मध्येन प्रवहन्ति । ततः सर्वा अपि समानं नद्यो भूत्वा और्वं और्वस्याग्नेराधारं महान्तं आपगाः पृणन्ति पूरयन्ति । पृण प्रीणने । अथ तं तत्रस्थं और्वं शुचिं शुद्धं दीदिवांसं मध्ये दीप्यमानम् । दीदितिर्दीप्तिकर्मा छान्दसः, क्वसौ 'वस्वेकाजाद्ध्वसाम्' इति नियमादिडभावः । ईदृशं अपां नपातं शुचयः आपः परितस्सर्वतोप्युपतस्थुः तिष्ठन्ति । छान्दसो लिट् । 'एकान्याभ्यां समर्थाभ्याम्' इति प्रथमस्याम्रेडितस्याख्यातस्य निघाताभावः । उ अवधारणे, पादपूरणे वा । 'अन्येषामपि दृश्यते' इति सांहितिको दीर्घः ॥

### मन्त्रः   
तमस्मे॑रा युव॒तयो॒ युवा॑नम्मर्मृ॒ज्यमा॑ना॒ᳶ परि॑ य॒न्त्यापः॑  ।  
स शु॒क्रेण॒ शिक्व॑ना रे॒वद॒ग्निर्दी॒दाया॑नि॒ध्मो घृ॒तनि॑र्णिग॒फ्सु  ।
#### टीका
17अथात्रैव याज्या विकल्प्यते - तमस्मेरा इति त्रिष्टुप् ॥ तमग्निमपां नपातं मर्मृज्यमानाः अत्यर्थमलङ्कुर्वाणाः । मृजू शौचालङ्कारयोः । अस्मेरा विदग्धा युवतयो युवानं युवराजमिव आपः परियन्ति परितस्सेवन्ते । यद्वा - नित्यतरुणमग्निं नित्यतरुण्यः आपः परियन्ति । स चाग्निस्तास्वप्सु मध्ये शुक्रेण निर्मलेन शिक्वना रोचिषा इत्थंभूतः रेवत् रेवान् महाधनः राजेव । छान्दसो लिङ्गव्यत्ययः । सलिलव्यतिरिक्तेन काष्ठादीन्धनरहितो दीदाय दीप्यते । छान्दसो लिट्, छान्दसो द्विर्वचनाभावः, दीधिङो वा वर्णव्यत्ययः । तेन जक्षित्यादिना अभ्यस्तत्वाद्द्विर्वचनाभावः । घृतनिर्णिक्, घृतेनोदकेन वा एषणीयः, घृतनिर्णेजनमस्येति बहुव्रीहिः । यद्वा - तेजोरूपमानः । एवं महानुभावोयं अस्मान् प्रतिग्रहदोषापनयेन शोधयत्विति ॥

### मन्त्रः   
इन्द्रा॒वरु॑णयोर॒हꣳ स॒म्राजो॒रव॒ आ वृ॑णे  ।  
ता नो॑ मृडात ई॒दृशे᳚  ।  

#### टीका
18 'यः पापना गृहीतस्स्यात्तस्मा एतामैन्द्रावरुणीं पयस्यां निर्वपेत्' इत्यस्याः पुरोनुवाक्या - इन्द्रावरुणयोरहमिति गायत्री ॥ इन्द्रावरुणयोस्सम्राजोः सम्यक् दीप्यमानयोः अवः रक्षणं यादृशं तदीयं रक्षणं तदहमावृणे आभिमुख्येन याचे । ता तौ च नः अस्मान् मृडातः सुखयेताम् । ईदृशे विशिष्टे रक्षणे स्थित्वा मृडयताम् । लेट्यागमः ॥

### मन्त्रः   
इन्द्रा॑वरुणा यु॒वम॑ध्व॒राय॑ नो वि॒शे जना॑य॒ महि॒ शर्म॑ यच्छतम्  ।
दी॒र्घप्र॑यज्यु॒मति॒ यो व॑नु॒ष्यति॑ व॒यञ्ज॑येम॒ पृत॑नासु दू॒ढ्यः॑  ।  
#### टीका
19तत्रैव याज्या - इन्द्रावरुणा युवमिति जगती ॥ हे इन्द्रावरुणा इन्द्रावरुणौ । 'सुपां सुलुक्' इत्यादिनाऽऽकारः । युवं युवां नः अस्मभ्यं महि महत् शर्म सुखं पापयक्ष्माभावप्रभवं यच्छतं दत्तम् । अध्वराय यज्ञाय दर्शपूर्णमासादियज्ञनिर्वहणं यथा भवेत् विशे च यथा पुत्रादिका प्रजा मां न निवर्तते जनाय चान्यस्मै सुहृदादये स यथा मां न त्यजेत् । यदुक्तमध्वराद्यर्थमिति तदेव प्रकटीकरोति - दीर्घप्रयज्युः दीर्घकालं यावज्जीवं प्रकर्षेणानतिपत्त्या कर्तव्यो दर्शपूर्णमासादियज्ञो दीर्घप्रयज्युः । यजेः औणादिको युप्रत्ययः, दासीभारादिः द्रष्टव्यः । वचनव्यत्ययो वा । दीर्घकालकर्तव्या दर्शपूर्णमासादयः प्रकृष्टा यागा येषां तानस्मानतिक्रम्य यो वनुष्यति अभिभवति पापयक्ष्मा । वनेरुसिप्रत्ययान्तात्क्यचि षत्वम् । तं तावद्वयं जयेम न तेन वयं जीयेमहि । किंच - पृतनासु सङ्ग्रामेषु दूढ्यः दुर्धियश्च जयेमेत्येव । कैश्चिद्दुर्बुद्धिभिः न वयं जीयेमहि पृषोदरादित्वादभीष्टस्वरूपसिद्धिः ॥

### मन्त्रः   
आ नो॑ मित्रावरुणा ..
#### टीका
20'आ नो मित्रावरुणा' 'प्र बाहवा सिसृतं' इति द्वे गायत्रीत्रिष्टुभौ व्याख्याते ॥ 'अग्नाविष्णु महि' इत्यत्र । अनयोश्चात्र प्रतीकग्रहणम् । तयोः कच्चित् मैत्रावरुणे विनियोगः द्रष्टव्यः । प्रायश्चित्ते वा । तत्र प्रथमा - हे मित्रावरुणौ अस्माकं गव्यूतिं घृतैरुक्षतम् । हे शोभनकर्माणौ मधुरसेन लोकानुक्षतमिति ॥

 - आ नो॑ मित्रावरुणा घृ॒तैर्गव्यू॑तिमुख्षतम् ।      
 मध्वा॒ रजाꣳ॑सि सुक्रतू  ॥

 ####   टीका
 8'मैत्रावरुणमेककपालं निर्वपेद्वशायै काले' इत्यस्य पुरोनुवाक्या - आ न इति गायत्री ॥ हे मित्रावरुणा मित्रावरुणौ । पूर्ववदाकारः । घृतैरुदकैः गव्यूतिं गोप्रचारम् । गावो यूयन्ते मिश्र्यन्तेस्यामित्यधिकरणे क्तिन्, दासीभारादित्वात्पूर्वपदप्रकृतिस्वरत्वम्, 'गोर्यूतौ छन्दसि' इत्यवादेशः । उपलक्षणं चैतत् । सर्वमप्यस्मदीयं क्षेत्रमोक्षतं आसिञ्चतं समन्तादभिवर्षतम् । यद्वा - गव्यूतिं व्रजं घृतैर्घृतदुग्धाभिस्समन्तादुक्षतं बहुदोग्ध्रीकं कुरुतम् ।   
 किञ्च - हे सुक्रतू शोभनकर्माणौ शोभनप्रज्ञानौ वा मध्वा मधुना मधुरसेन जलेन घृतेनैव वा रजांसि लोकान् सर्वानपि समन्तादुक्षतमित्येव ॥

 ### मैत्रावरुणयागस्य याज्या ९ मन्त्रः


### मन्त्रः   
प्र बा॒हवा᳚  ..
#### टीका
21द्वितीया - प्र बाहवेति ॥ बाहुबलवन्तौ युवां अस्मान् जीवयितुमागच्छतम् । आगत्य च अस्माकं गव्यूतिं घृतेन सर्वतः उक्षतम् । हे युवानौ नित्यतरुणौ अस्मान् जनेषु श्रवयतमाख्यापयतम् । इमानि च महाह्वानानि शृणुतमिति ॥

 - प्र बा॒हवा॑ सिसृतञ्जी॒वसे॑ न॒ आ नो॒ गव्यू॑तिमुख्षतङ्घृ॒तेन॑ ।        
 आ नो॒ जने᳚ श्रवयतय्ँयुवाना श्रु॒तम्मे॑ मित्रावरुणा॒ हवे॒मा  ॥

  - तत्रैव याज्या - प्र बाहवेति त्रिष्टुप् ॥ बाहोर्बलं बाहुशब्देनोच्यते । अर्श आदित्वादच् । बाहवा बाहवौ बाहुबलवन्तौ युवाम् । छान्दसं प्रत्ययात्पूर्वस्योदात्तत्वम् । प्रसिसृतमागच्छतम् । यद्वा - बाहवा बाहुबलेन सह बाहुबलवन्तावागच्छतम् । तृतीयैकवचनस्य नाभावाभावे गुणश्छान्दसः । किमर्थं ? नोस्मान् जीवसे जीवयितुम् । 'तुमर्थे सेसेन्' इत्यसेप्रत्ययः । अस्माकं वा जीवसे जीवनाय । असुन्याद्युदात्तत्वाभावश्छान्दसः । आगत्य च नोस्माकं गव्यूतिं घृतेन समन्तादुक्षतमिति गतम् । किञ्च - नोस्मान् जने जनेषु जनपदेषु समन्ताच्छ्रावयतम् । यद्वा - अस्माकं जनपदेषु युवयोर्बाहुबलं ख्यापयतम् । शृणोतेर्णिचि वृद्ध्यभावश्छान्दसः । हे युवाना युवानौ नित्यतरुणौ मिश्रितौ वा । पूर्ववदाकारः । हे मित्रावरुणा मित्रावरुणौ इमा इमान् अस्मदीयान् हवा हवान् आह्वानानि । पूर्ववच्छस आकारः, ह्वयतेः पूर्ववदप्सम्प्रसारणं च । श्रुतं शृणुतम् । शपो लुक्, पादादित्वान्न निहन्यते ॥

### मन्त्रः   
त्वन्नो॑ अग्ने॒ वरु॑णस्य वि॒द्वान्दे॒वस्य॒ हेडोऽव॑ यासिसीष्ठाः  ।  
यजि॑ष्ठो॒ वह्नि॑तम॒श्शोशु॑चानो॒ विश्वा॒ द्वेषाꣳ॑सि॒ प्र मु॑मुग्ध्य॒स्मत्  ।  
#### टीका
22अथ त्वं नो अग्ने स त्वं नो अग्ने इति गायत्रीत्रिष्टुभौ ॥
क्वचिदाग्निवारुणे विनियोगो द्रष्टव्यः ।
प्रायश्चित्ते वा । तत्र प्रथमा - हे अग्ने विद्वान् सर्वार्थसाधनो वा यज्ञे स त्वं देवस्य वरुणस्य हेडः क्रोधः अनादरो वा पाशग्रहणादिकः नः अस्माकं अस्मत्संबन्धि अवयासिसीष्ठाः अपनय । अवपूर्वात् यासेर्ण्यन्तादाशीर्लिङि इडादावपि णिलोपश्छान्दसः । 'छन्दस्युभयथा' इति लिङ्वा सार्वधातुकत्वादिडभावो ङित्त्वं च । किं च – यजिष्ठः यष्टृतमः । यष्टृशब्दात् 'तुश्छन्दसि' इतीष्ठन् प्रत्ययः । 'तुरिष्ठमेयस्सु' इति तृशब्दस्य लोपः । वह्नितमः हविषां वोढृतमः शोशुचानः अतिशयेन दीप्यमानः । 'अभ्यस्तानामादिः' इत्याद्युदात्तत्वम् । ईदृशः त्वं विश्वानि वरुणव्यतिरिक्तान्यपि द्वेष्टॄणि वा रक्षःप्रभृतीनि अस्मत् अस्मत्तः प्रमुमुग्धि प्रकर्षेण मोचय । 'बहुर्लं छन्दसि' इति शपश्लुः ॥

### मन्त्रः   
स त्वन्नो॑ अग्नेऽव॒मो भ॑वो॒ती नेदि॑ष्ठो अ॒स्या उ॒षसो॒ व्यु॑ष्टौ  ।  
अव॑ यख्ष्व नो॒ वरु॑णम् [72] ररा॑णो वी॒हि मृ॑डी॒कꣳ सु॒हवो॑ न एधि  ।  
#### टीका
23अथ द्वितीया - हे अग्ने स त्वं नः अस्माकं अवमः अविता भव ऊत्या गमनेन । यद्वा - ऊत्या रक्षणेन अवमः अर्वाचीनः प्रत्यासन्नो भव । अस्या उषसो रात्रेरवसाने प्रातरेव अस्माकं नेदिष्ठः अन्तिकतमः अस्मिन् दिवसे प्रातरेव अस्मत्पार्श्वमागतस्त्वमिदानीं तत्क्षणेनापि प्रत्यासन्नतरो भवेति । 'अन्तिकबाढ योर्नेदसाधौ' । किञ्च - रराणः अस्मदीये परिचरणे रममाण अस्माकं वरुणं वारकं वरुणप्रवर्तितं वा पापरोगादिकमवयक्ष्व नाशय । 'बहुलं छन्दसि' इति शपो लुक् । रातेः शानचि अन्त्यलोपश्छान्दसः, पूर्वपदाद्युदात्तत्वम् । तदर्थं वीहि भुङ्क्ष्व मृडीकं सुखहेतुमिदं हविः । किञ्च - नः अस्माकं सुहवः शोभनाह्वानश्च एधि भव । आह्वानप्रयोजनस्य सद्यस्सम्पत्तिः शोभनत्वम् । 'आद्युदात्तं द्व्यच्छन्दसि' इत्युत्तरपदाद्युदात्तत्वम् ॥

### मन्त्रः   
प्रप्रा॒यम॒ग्निर्भ॑र॒तस्य॑ शृण्वे॒ वि यथ्सूर्यो॒ न रोच॑ते बृ॒हद्भाः  ।  
अ॒भि यᳶ पू॒रुम्पृ॑तनासु त॒स्थौ दी॒दाय॒ दैव्यो॒ अति॑थिश्शि॒वो नः॑  ।

#### टीका
24'यो भ्रातृव्यवान् स्यात् स स्पर्धमान एतयेष्ट्या यजेताग्नये प्रवते पुरोडाशमष्टाकपालं निर्वपेदग्नये विबाधवतेऽग्नये प्रतीकवते' इत्यस्यां त्रिहविष्कायां 'अग्नये प्रवते' इत्यस्य पुरोनुवाक्या - प्रप्रेति त्रिष्टुप् ॥ 'प्रसमुपोदः पादपूरणे' इति द्विर्वचनम् । अयमग्निर्भरतस्य यजमानस्य भरणात् भरतः । औणादिकोतच्प्रत्ययः । प्रशृण्वे प्रकर्षेण शृणोतु । आह्वानप्रयोजनं शीघ्रं करोत्वित्यर्थः । लिटि 'लोपस्त आत्मनेपदेषु' इति तलोपः । अग्निर्विशेष्यते - यत् योऽग्निः सूर्य इव बृहद्विरोचते अत्यर्थं दीप्यते । भाः भासनशीलः । 'भ्राजभास' इति क्विप् । यश्चाग्निः पृतनासु सङ्ग्रामेषु पूर्वमाप्यायमानं शत्रुम् । पूरी आप्यायने, औणादिक उप्रत्ययः । पूर्वं महान्तमपि शत्रुमभितस्थौ अभितिष्ठति । अधितिष्ठति आक्रामति । किंच - योऽस्माकमतिथिर्भूत्वा दीदाय दीप्यते । छान्दसो लिट्, अतिथिः विशेष्यते - दैव्यः दिवि भवः । 'देवाद्यञञौ' शिवः कल्याणगमनः । यद्वा - सोऽस्माकमस्त्विति सामर्थ्याल्लभ्यते ॥

### मन्त्रः   
प्र ते॑ यख्षि॒ प्र त॑ इयर्मि॒ .  
मन्म॒ भुवो॒ यथा॒ वन्द्यो॑ नो॒ हवे॑षु  ।  
धन्व॑न्निव प्र॒पा अ॑सि॒ त्वम॑ग्न ..  
इय॒ख्षवे॑ पू॒रवे᳚ प्रत्न राजन्न्  ।  [73]
#### टीका
25तत्रैव याज्या - प्र ते यक्षीति त्रिष्टुप् ॥ 'इयक्षवे' इति चतुर्थपादादिः । हे अग्ने त्वां प्रयक्षि प्रकर्षेण यजे । छान्दसो लिट् । ते तव मन्म मननमनुध्यानं प्र इयर्मि प्रकर्षेण गच्छामि । यद्वा - ते त्वदीयं मन्म मननीयं प्रकेर्षेण सम्पादयामि । ऋ गतौ, शपः श्लुः । 'अर्तिपिपर्त्योश्च' इत्यभ्यासस्येत्वम्, 'अभ्यासस्यासवणे' इतीयङ् । मन्यतेरौणादिको मनिन् प्रत्ययः । यथा त्वमस्माकं हवेषु यज्ञेषु पुनःपुनः वन्द्यः स्तुत्यः भवः भवेः यथा ते श्रद्धयैव [द्धैव] पुनःपुनरस्मान् पुनातु धनकामादिना तथा वयं मन्तव्याः इति । 'ईडवन्द' इत्याद्युदात्तत्वम् । भवतेर्लेट्, शपो लुकि अडागमे 'भू सुवोस्तिङि' इति गुणाभावः । पादादित्वान्न निहन्यते । कः पुनः तव विशेषः इति चेदिदमुच्यते - हे अग्ने धन्वन् निर्जले प्रदेशे प्रपेव शीतलपानीयपूर्णशालेवासि भक्तानां सकलक्लेशनिवृत्तिहेतुत्वात् । तस्य इयक्षवे इयक्षा यष्टुमिच्छा यजनकार्येच्छा । छान्दस आदिवणर्लोपः । पूरवे महात्मने पूरयित्रे वा हविषां हे प्रत्न पुराण राजन् दीप्यमान सर्वदा राजनशील ॥

### मन्त्रः   
वि पाज॑सा॒  ..
#### टीका
26'अग्नये विबाधवते' इत्यस्य पुरोनुवाक्या - वि पाजसेति त्रिष्टुप् ॥ इयमग्निकाण्डे व्याख्यास्यते यत्राम्नायते । प्रतीकग्रहणं त्वस्याः पृथुना पाजसा बलेन शोशुचानः दीप्यमानस्त्वं द्विषो बाधस्व रक्षांसि च अमीवा रोगाश्च । तव सुशर्मणः शोभनशरणस्य शोभनसुखस्य वा बृहतः महात्मनः शर्मणि अहं स्याम् । सदा वर्षीय अग्नेः अङ्गनादिगुणयुक्तस्य सुहवनस्य शोभनाह्वानस्य प्रणीतौ परिचरणे वर्तमान इति ॥

### मन्त्रः   

वि ज्योति॑षा  ।
#### टीका
27तत्रैव याज्या - वि ज्योतिषेति त्रिष्टुप् ॥ इयं तु 'कृणुष्व पाजः' इत्यत्र व्याख्याता । प्रतीकं गृह्यते अस्याः । अयमेवाग्निः बृहता ज्योतिषा विभाति विश्वानि च महित्वा माहात्म्यानि आविष्कृणुते आविष्कृणुतां वा । किंच - अदेवीः अदेवनशीलाः दुरेवाः दुखेन एतव्याः काममायाः प्रसहते प्रकर्षेणाभिभवति अभिभवतु वा । अपिच - रक्षसां च विनाशाय आत्मीये शृङ्गे शृङ्गस्थानीये ज्वाले शिशीते तीक्ष्णीकुरुते कुरुतां वा । एवं महानुभावोऽयमस्माकं भ्रातृव्यं विनाशयत्विति ॥

-  वि ज्योति॑षा बृह॒ता भा᳚त्य॒ग्निरा॒विर्विश्वा॑नि कृणुते महि॒त्वा ।    
प्रादे॑वीर्मा॒यास्स॑हते दु॒रेवा॒श्शिशी॑ते॒ शृङ्गे॒ रख्ष॑से वि॒निख्षे᳚ ॥  

  - अथ याज्या - वीति ॥ अयमग्निर्बृहता ज्योतिषा महता तेजसा इत्थंभूतस्सन् विभाति विशेषेणाभाति महाननेनास्मदीयेन हविषा । 'बृहन्महतोरुपसङ्ख्यानम्' इति तृतीयाया उदात्तत्वम् । किन्च - विश्वानि महित्वा माहात्म्यानि । 'शेश्छन्दसि' इति लोपः । आविष्कृणुते आविष्कुर्वीत । किञ्च - अदेवीः अदेवनशीलाः आसुरीर्मायाः प्रसहते अभिभवेत् । दुरेवाः दुःखेनैतव्याः दुष्प्रधर्षा इति यावत् । एतेर्वः, कृदुत्तरपदप्रकृतिस्वरत्वम् ।  किञ्च - शृङ्गे शृङ्गस्थानीये प्रधाने आत्मीये ज्वाले शिशीते तीक्ष्णीकुरुते । श्यतेर्व्यत्ययेन आत्मनेपदम्, पूर्ववच्छपश्श्लुः, इत्वं चाभ्यासस्य, 'तास्यनुदात्तेत्' इति लसार्वधातुकानुदात्तत्वे 'अनुदात्ते च' इत्याद्युदात्तत्वम् । किमर्थं शिशीत इत्याह – रक्षसे विनिक्षे रक्षोविनाशार्थम् । पूर्ववत्कर्मणस्सम्प्रदानत्वम् । विनिक्षे - णिक्षि चुम्बने 'कृत्यार्थे तवैकेन्' इति केन्प्रत्ययः, कृदुत्तरपदप्रकृतिस्वरत्वम् । ज्वालाभ्यां रक्षसश्चुम्बनं दाह एव, रक्षसो दाहार्थं शृङ्गे तीक्ष्णीकरोत्विति । यद्वा - णिजेश्शोधनकर्मणः 'तुमर्थे सेसेनसे' इति क्सेप्रत्ययः, 'परादिश्छन्दसि बहुलम्' इत्युत्तरपदाद्युदात्तत्वम् । सनि वा व्यत्ययेन गुणाभावः । विनाशे बन्धनं विनाशनमेव ॥

  -  14तत्रैव याज्या - वि ज्योतिषेति त्रिष्टुप् ॥ इयमपि 'कृणुष्वपाजः' इत्यत्र व्याख्याता । इह तु प्रतीकं गृह्यते । अयमग्निर्बृहता ज्योतिषा विभाति विशेषेण भायात् अनेन हविषा ।  
  किञ्च - विश्वानि महित्वा माहात्म्यानि आविष्कृणुते आविष्कुर्वीत । किञ्च - अदेवीः अदेवनशीला आसुरीर्मायाः दुरेवाः दुष्प्रधर्षाः प्रसहते अभिभवेत् ।
  किञ्च - शृङ्गे शृङ्गस्थानीये आत्मीये प्रधाने ज्वाले शत्रूणां वा हिंसके शिशीते तीक्ष्णीकुर्यात् । किमर्थम्? रक्षसे विनिक्षे रक्षसो विनाशार्थं ज्वालाभ्यां निक्षणं चुम्बनं शोधनं वा विनाशोवेति स एव महानुभावोग्निरनुगमनदोषमुपशमय्यात्मनः परापतितं ज्योतिरवरुन्ध इति ॥

  - 12 तत्रैव याज्या - वि ज्योतिषेति त्रिष्टुप् ॥ इयमपि 'कृणुष्व पाजः' इत्यत्र व्याख्याता । प्रतीकग्रहणमत्रास्या गृह्यते । अयमग्निः बृहता ज्योतिषा विभाति विविधं भाति, विश्वानि च महित्वा माहात्म्यानि आविष्कृणुते आविष्करोति । अदेवीः अदेवन शीलाश्च दुरेवाः दुःखेन गन्तव्या मायाः प्रसहते प्रकर्षेणाभिभवतु । किं च – शृङ्गे गोशृङ्गस्थानीये ज्वाले शिशीते निशितीकरोति । किमर्थं? रक्षसो विनाशार्थमिति ॥

### मन्त्रः   
स त्वम॑ग्ने॒ प्रती॑केन॒ प्रत्यो॑ष यातुधा॒न्यः॑  ।  
उ॒रु॒ख्षये॑षु॒ दीद्य॑त्  ।
#### टीका
28'अग्नये प्रतीकवते' इत्यस्य पुरोनुवाक्या - स त्वमिति गायत्री ॥ हे अग्ने स त्वं प्रतीकेन ज्वालाया उपक्रमणमात्रेण प्रत्योषं प्रतिमुखं प्रत्येकं वा यातुधान्यः यातुधानीः यातुधानजातीः क्षयेषु यज्ञगृहेषु । 'क्षयो निवासे' इत्याद्युदात्तत्वम् । उरु महत् दीद्यत् जाज्वल्यमानः । दीद्यतिश्छान्दसः । अभ्यस्तसंज्ञिकत्वान्नुमभावः । 'अभ्यस्तानामादिः' इत्याद्युदात्तत्वम् ॥

### मन्त्रः   
तꣳ सु॒प्रती॑कꣳ सु॒दृश॒ꣵ॒ स्वञ्च॒मवि॑द्वाꣳसो वि॒दुष्ट॑रꣳ सपेम  ।  
स य॑ख्ष॒द्विश्वा॑ व॒युना॑नि वि॒द्वान्प्र ह॒व्यम॒ग्निर॒मृते॑षु वोचत्  ।
#### टीका
29तत्रैव याज्या - तं सुप्रतीकमिति त्रिष्टुप् ॥ तमग्निं सुप्रतीकं शोभनावयवं शोभनोपक्रमं वा । कृदुत्तरपदाद्युदात्तत्वम् । सुदृशं सुष्ठु द्रष्टारं अभिमतानाम् । क्विपि कृदुत्तरपदप्रकृतिस्वरत्वम् । शोभनदृष्टिं वा । 'नञ्सुभ्याम्' इत्युत्तरपादान्तोदात्तत्वम् । स्वञ्चं शोभनगतिं विदुष्टरं विद्वत्तमम् । अयस्मयादित्वेन भत्वात् द्वयोरसम्प्रसारणम् । सपेम परिचरेम, भजेम वा । षप समवाये स चाग्निः विश्वानि वयुनानि ज्ञानानि यक्षत् । लेटि 'सिब्बहुलं लेटि' इति सिप् । सर्वार्थसाधनो वा यज्ञः, मदीयं च हव्यं अमृतेषु देवेषु प्रवोचत् प्रब्रवीतु । देवसदसि ख्यापयतु वा । छान्दसे लुङि 'वच उम्' इति उमागमः । 'बहुलं छन्दस्यमाङ्योगेऽपि' इत्यडभावः ॥

### मन्त्रः   
अ॒ꣳ॒हो॒मुचे॑ वि॒वेष॒ यन्मा॒ वि न॑ इ॒न्द्रेन्द्र॑ ख्ष॒त्रमि॑न्द्रि॒याणि॑ शतक्र॒तोऽनु॑ ते दायि ॥ [74]
अ॒ꣳ॒हो॒मुचे॑

#### टीका
30'यो भ्रातृव्यवान् स्यात् स स्पर्धमान एतयेष्ट्या यजेतेन्द्रायांहोमुचे पुरोडाशमेकादशकपालं निर्वपेदिन्द्राय वैमृधायेन्द्रायेन्द्रियावते' इत्यस्यास्त्रिहविष्कायाः क्रमेण याज्यानुवाक्याः - अंहोमुच इत्याद्याः षडृचः ॥ आसां प्रतीकग्रहणम् । अत्र तृतीयाऽनुष्टुप्, पञ्चमी गायत्री । अन्यास्त्रिष्टुभः । सर्वाश्चैता 'इन्द्रं वो विश्वतस्परि' इत्यत्र व्याख्याताः । 'इन्द्रायांहोमुचे' इयस्य पुरोनुवाक्या - अंहसां मोचयित्रे इन्द्राय ओषिष्ठदाव्ने दावेन दग्धृतमस्यादित्यस्यापां दापयित्रे, तस्मै वा वृष्ट्यर्थमपां दात्रे सुमतिं शोभनां मनीषां प्रभरेम प्रकर्षेण स्वीकुर्मः । गृणानाः स्तुवन्तो वयम् । त्वं च तया स्तुत्या तुष्टः इदं हव्यं प्रतिगृभाय । हे इन्द्र यजमानस्य कामा मनोरथाः सत्या अमोघा भवन्तु ॥

- अ॒ꣳ॒हो॒मुचे॒ प्र भ॑रेमा मनी॒षामो॑षिष्ठ॒दाव्न्ने॑ सुम॒तिङ्गृ॑णा॒नाः ।   
इ॒दमि॑न्द्र॒ प्रति॑ ह॒व्यङ्गृ॑भाय स॒त्यास्स॑न्तु॒ यज॑मानस्य॒ कामाः᳚  ॥

  - 'इन्द्रायांहोमुचे पुरोडाशमेकादशकपालं निर्वपेद्यः पाप्मना गृहीतस्स्यात्' इत्यस्य पुरोनुवाक्या - अंहोमुच इति त्रिष्टुप् ॥ अंहसः पापाद्विमोक्त्रे, ओषिष्ठदाव्ने दावेनोषिष्ठः दग्धृतमः आदित्यः तस्मै उदकस्य दात्रे, वर्षार्थं वा तस्य दापयित्रे ; यथा - 'आदित्याज्जायते वृष्टिः' इति । उष दाहे, तृजन्तात् 'तुश्छन्दसि' इतीष्ठन्प्रत्ययः, 'तुरिष्ठेमेयस्सु' इति तृशब्दस्य लोपः, ददातेः 'आतो मनिन्' इति वनिप्प्रत्ययः ।   
हे इन्द्र ईदृशाय तुभ्यं गृणानास्स्तुवन्तः वयं मनीषां बुद्धिं प्रभरेम त्वत्स्तुत्यर्थं प्रकर्षेण स्वीकुर्मः । कीदृशीं ? सुमतिं शोभमानाम् । 'नञ्सुभ्याम्' इत्युत्तरपदान्तोदात्तत्वम् । त्वां तोषयेमेत्येवंरूपाम् । त्वं च तया स्तुत्या तुष्ट इदं हव्यं प्रतिगृभाय प्रतिगृह्णीष्व । 'हृग्रहोर्भः' इति भः, 'छन्दसि शायजपि' । यजमानस्य कामा मनोरथाः अंहसो मुच्येयेत्येवमादयः सत्या अमोघा भवन्तु ॥
### मन्त्रः   
वि॒वेष॒ यन्मा॒
#### टीका
31अथ याज्या - विवेषेति ॥ यत् यस्मान्मां धिषणा तादृशी बुद्धिः जजान विवेष व्याप्तवती तस्मादहं जजान जातवानस्मि नो चेदजातसम एव स्याम् । धिषणा विशेष्यते - पार्यात् पारेभवादन्त्यादह्नः पुरा पूर्वं यावन्मरणादिन्द्रं स्तवै स्तुत्या तोषयमीति इयं धिषणा मां विवेश । पुनश्च धिषणा विशेष्यते - यस्यां सत्यामंहसः पापात् पीपरत् पारयति उत्तारयति । पुरुषं यथा अंहस उत्तारितानस्मान् उभये उभयकुलप्रभवा अपि हवन्ते आह्वयन्ति मां रक्ष मां रक्षेति नदीमध्ये नावाऽऽयान्तं नाविकं उभयतः स्थिता यथा आह्वयन्ति भो भो मामुत्तारय मामुत्तारयेति ॥

- वि॒वेष॒ यन्मा॑ धि॒षणा॑ ज॒जान॒ स्तवै॑ पु॒रा पार्या॒दिन्द्र॒मह्नः॑ ।   
अꣳह॑सो॒ यत्र॑ पी॒पर॒द्यथा॑ नो ना॒वेव॒ यान्त॑मु॒भये॑ हवन्ते  ॥

  - 10तत्रैव याज्या - विवेषेति त्रिष्टुप् ॥ यद्यस्मान्मां धिषाणा तादृशी बुद्धिः विवेष व्याप्तवती तस्मादहं जजान जातवानस्मि ; नो चेदहमजातसम एव स्याम् । अपदात्परत्वान्न निहन्यते । 'समानवाक्ये निघातादयः' इति वचनाज्जजानेति न निहन्यते । का पुनस्सा धिषणेत्याह - पार्यात्पारेभवात् अत्यन्तादह्नो दिवसात् पुरा पूर्वं यावन्मरणदिवसं इन्द्रं स्तवै स्तुत्या तोषयामीतीयं धिषणा जजान ममोदपादि, अतो जातवानस्मि ।   
पुनश्च धिषणा विशेष्यते - यत्र यस्यां धिषणायां सत्यां इन्द्र अंहसः पापात् पीपरत्पारयति उत्तारयति पुरुषम् । पार तीर कर्मसमाप्तौ, छान्दसो लुङ्, 'चङ्यन्यतरस्याम्' इत्युत्तरपदान्तोदात्तत्वम् । यद्वा - यत्राह्नि अस्मानिन्द्रोंहसः पारयति उत्तारयति तत्पार्यमहरिति निर्वचनं क्रियते । आ तत इन्द्रं स्तवै, यावदंहोविमोचनमित्यर्थः ।
अथ प्रारतरणं विशेष्यते - यथा अंहस उत्तारितानस्मानुभये उभयकुलप्रभवा अपि हवन्ते आह्वयन्ति आत्मरक्षार्थं मां रक्ष मां रक्षेति । यथेति निपातो यद्वृत्तप्रतिरूपकः ।  
यथा गणकाराः - 'मात्रायां वेळायां यथा पुरा हो अहो अथो मनो' इति । तेनाख्यातं निहन्यते । यथा नदीमध्ये नावा यान्तमुभयतस्स्थिता आह्वयन्ति भो मामुत्तारय मामुत्तारयेति, तथांहस उत्तारिणी धिषणा बुद्धिर्मां विवेष व्याप्ता भवतु, अतो जजानाहमिति । तस्मात्तादृशधिषणं मामिन्द्रोंहसो मुञ्चत्विति ॥


### मन्त्रः   
वि न॑ इ॒न्द्र


#### टीका
32अथ 'इन्द्राय वैमृधाय' इत्यस्य पुरोऽनुवाक्या - वि न इन्द्रेति ॥ हे इन्द्र नः अस्माकं मृधः योद्धॄन् विजहि विविधं मारय । किञ्च - पृतन्यतः सङ्ग्रामं कर्तुमिच्छतः पुरुषान्नीचान्न्यग्भूतान् यच्छ उपरमय । किंच - योऽस्मानभिदासति उपक्षपयति तमधस्पदमेव कृधि अस्मत्पादयोः पतितं प्रणतं पतितशिरस्कं कुरु ॥

- वि न॑ इन्द्र॒ मृधो॑ जहि नी॒चा य॑च्छ पृतन्य॒तः ।   
अ॒ध॒स्प॒दन्तमी᳚ङ्कृधि॒ यो अ॒स्माꣳ अ॑भि॒दास॑ति  ॥

  - 12इन्द्राय वैमृधाय पुरोडाशमेकादशकपालं निर्वपेद्यम्मृधोभि प्रवेपेरन्राष्ट्राणि वाभि समियुरिन्द्रमेव वैमृधम्' इत्यस्य पुरोनुवाक्या - वि न इन्द्रेत्यनुष्टुप् ॥ हे इन्द्र नोस्माकं मृधः योद्धॄन् अस्माभिर्युद्ध्यमानान् विजहि विविधं मारय ।   
किञ्च – पृतन्यतस्सङ्ग्रामं कर्तुमिच्छतः पुरुषान् नीचान् न्यग्भूतान् यच्छ उपरमय मारयेति यावत् । न्यक्शब्दाद्द्वितीयाबहुवचनस्य स्थाने व्यत्ययेन तृतीयैकवचनम्, 'अञ्चेश्छन्दस्यसर्वनामस्थानम्' इति तस्या उदात्तत्वम् । पृतनायाः क्यचि 'कव्यध्वरपृतनस्य' इति लोपः, 'शतुरनुमः' इति शस उदात्तत्वम् ।  
किञ्च - योस्मानभिदासति अभिदासयति उपक्षयति । दसु उपक्षये, ण्यन्ताल्लेट्, 'छन्दस्युभयथा' इति शप आर्धधातुकत्वाण्णिलोपः, उदात्तनिवृत्तिस्वरो व्यत्ययेन न प्रवर्तते । तमुपक्षयकारीणमधस्पदमेव कृधि कुरु । ईमित्यवधारणे । अस्मत्पादयोरधः प्रणिपतितशिरस्कं कुर्विति यावत् । 'बहुलं छन्दसि' इति शपो लुक्', श्रुशृणुपॄकृवृभ्यश्छन्दसि' इति धिभावः । 'अधश्शिरसी पदे' इत्यधश्शब्दस्य संहितायां सत्वम् ॥

### मन्त्रः   
इन्द्र॑ ख्ष॒त्र
#### टीका
33तत्रैव याज्या - इन्द्रेति ॥ हे इन्द्र वामं वननीयं क्षत्रमोजः अभ्यजायथाः अभिलक्ष्य जातो हे चर्षणीनां मनुष्याणां वृषभ कामानां वर्षितः तादृशस्त्वमस्मांश्चामित्रयन्तं शत्रुभावमिच्छन्तं जनं अपानुदः । किंच – देवेभ्यो हविःप्रदानादिव्यवहारिभ्यो यजमानेभ्यः - उरुं विस्तीर्णं लोकं स्थानं अकृणोः कुरु । उ इत्यवधारणे ॥

- इन्द्र॑ ख्ष॒त्त्रम॒भि वा॒ममोजोऽजा॑यथा वृषभ चर्षणी॒नाम् ।   
अपा॑नुदो॒ जन॑ममित्र॒यन्त॑मु॒रुन्दे॒वेभ्यो॑ अकृणोरु लो॒कम्  ॥

  - 13तत्रैव याज्या - इन्द्र क्षत्रमिति त्रिष्टुप् ॥ हे इन्द्र वामं वननीयं क्षत्रं क्षत्रियस्य भावं धनं वा ओजो बलं चाभ्यजायथाः अभिलक्ष्य जातोसि । वरिष्ठेन क्षत्रादिना लक्ष्यमाणजनन इत्यर्थः । चर्षणीनां मनुष्याणां वृषभ कामानां वर्षितः अभिमतस्य दातरित्यर्थः । पूर्ववन्नाम उदात्तत्वम् । एवं सामर्थ्यमुपकारतस्स्वभावतश्च प्रतिपाद्य इदानीं स्वाभिमतं प्रार्थयते - तादृशस्त्वमस्मास्वमित्रयन्तं शत्रुभावमिच्छन्तं जनमपानुदः अपनुद अपकृष्यनाशय । छान्दसो लङ् ।   
किञ्च – देवेभ्यो हविःप्रदानादिव्यवहारिभ्य उरुं विस्तीर्णं लोकं स्थानमकृणोः कुरु । छान्दसो लङ्, 'धिन्विकृण्व्योरच' इत्युप्रत्ययः । उ इति पादपूरणे अवधारणे वा । देवेभ्य इति षष्ठ्यर्थे वा चतुर्थी । देवानां विस्तीर्णं लोकमस्मभ्यं देहीति ॥

### मन्त्रः   
इन्द्रि॒याणि॑ शतक्र॒तो
#### टीका
34अथ 'इन्द्रायेन्द्रियावते' इत्यस्य पुरोनुवाक्या - इन्द्रियाणीति ॥ हे इन्द्र शतक्रतो यानि तव इद्रियाणि वीर्याणि पञ्चसु जनेषु निषादपञ्चमेषु ब्राह्मणादिषु देवमनुष्यपितृरक्षोगन्धर्वेषु वा त्वया दत्तानि तिष्ठन्ति तान्यहमावृणे आभिमुख्येन याचे । तव प्रसादान्मदभिमतान्यपि साधयन्त्विति ॥

- इ॒न्द्रि॒याणि॑ शतक्रतो॒ या ते॒ जने॑षु प॒ञ्चसु॑ ।  
  इन्द्र॒ तानि॑ त॒ आ वृ॑णे  ॥
  - 'इन्द्रायेन्द्रियावते पुरोडाशमेकादशकपालं निर्वपेत्' इत्यस्य पुरोनुवाक्या - इन्द्रियाणीति गायत्री ॥ हे इन्द्र शतक्रतो या यानि ते तवेन्द्रियाणि वीर्याणि पञ्चसु जनेषु निषादपञ्चमेषु ब्राह्मणादिषु देवमनुष्यपितृरक्षोगन्धर्वेषु वा त्वया दत्तानि तिष्ठन्ति । यद्वा - पञ्चसु जनेषु निमित्तभूतेषु पञ्चजनपरिपालनार्थानि यानि तव वीर्याणि त्वयि तिष्ठन्ति तान्यहमावृणे आभिमुख्येन याचे ते तवैव प्रसादान्मदभिमतान्यपि साधयन्त्विति प्रार्थये । त्वं च तथानुज्ञातुमर्हसि, यथाहं पशुमान्त्स्यामिति । यद्वा - मय्यपि तानि वीर्याणि सन्त्विति याचे, त्वं च तानि देहि । 'स एवास्मा इन्द्रियं पशून्प्र यच्छति पशुमानेव भवति' इति ब्राह्मणम् ॥

### मन्त्रः   

अनु॑ ते दायि .. ॥ [74]

#### टीका
35अथ याज्या - अनु त इति ॥ हे इन्द्र यजत्र यष्टव्य ते तुभ्यं दायि दीयते । देवेभिः ऋत्विग्भिः सामर्थ्याद्धविः कृत्स्नमपि तुभ्यमेव दीयते त्वत्प्रधानत्वाद्देवानाम् । यद्वा - तुभ्यमेव दायि दीयतां सत्त्रेषु सर्तव्येषु यज्ञेषु सर्वैरपि । देवान्तरेभ्य इन्द्रस्य विशेषानाचष्टे - महे महते इन्द्रियाय वीर्याय महता इन्द्रियेण तद्वानयमिति कृत्वा । अनुवृत्रहत्ये वृत्रं हतवानयमिति कृत्वा । अनुक्षत्रं धनवानयमिति कृत्वा । अनुसहं बलवानयमिति कृत्वा । नृषह्ये सर्वेषां नृणामभिभवितेति कृत्वा । सर्वत्र लक्षणे अनोः कर्मप्रवचनीयत्वम् ॥

- अनु॑ ते दायि म॒ह इ॑न्द्रि॒याय॑ स॒त्रा ते॒ विश्व॒मनु॑ वृत्र॒हत्ये᳚ ।  
अनु॑ [46] ख्ष॒त्त्रमनु॒ सहो॑ यज॒त्रेन्द्र॑ दे॒वेभि॒रनु॑ ते नृ॒षह्ये᳚  ॥

  - 4तत्रैव याज्या - अनु त इति त्रिष्टुप् ॥ हे इन्द्र यजत्र यष्टव्य । यजेरत्रः । ते तुभं दायि दीयते देवेभिः ऋत्विग्भिः ; सामर्थ्याद्धविरिति गम्यते । विश्वं कृत्स्नमपि तुभ्यमेव दीयते, त्वत्प्रधानत्वाद्देवानाम् । यद्वा - विश्वं हविस्तुभ्यमेव दीयतां किमन्यैर्देवैः । छान्दसो लुङ् । 'अमाङ्योगेपि' इत्यडभावश्छान्दसः । सत्रा सत्रेषु सर्तव्येषु यज्ञेषु सर्वेष्वपि । सप्तम्या आकारः । देवतान्तरेभ्य इन्द्रस्य विशेषानाचष्टे - महे महते इन्द्रियाय वीर्याय अनु । द्वितीयार्थे चतुर्थी । महदिन्द्रियहेतुभावमनुशब्दो द्योतयति । महतेन्द्रियेण तद्वानयमिति कृत्वा तुभ्यमेव दीयते । अनु वृत्रहत्ये वृत्रहत्याम् । 'सुपां सुलुक्' इति द्वितयीया एकारः । वृत्रं हतवानयमिति कृत्वा । क्षत्रं धनं, धनवानिति कृत्वा । सहो बलं, बलवानिति कृत्वा । अनु नृषह्ये, नृषह्यं नॄणां शत्रूणामभिभवितृत्वम्, सर्वेषां नॄणामयमभिभवितेति कृत्वा । 'शकिसहोश्च' इति भावे यत्, पूर्ववद्वितीयाया एकारः, सुषामादित्वात्षत्वम् ॥

इति श्रीभट्टभास्करमिश्रविरचिते ज्ञानयज्ञाख्ये यजुर्वेदभाष्ये द्वितीये काण्डे पञ्चमे प्रश्ने द्वादशोनुवाकः ॥

समाप्तश्च प्रपाठकः ॥  
