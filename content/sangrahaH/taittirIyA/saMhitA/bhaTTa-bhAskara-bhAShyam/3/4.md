---
title: प्रपाठकः 4
unicode_script: devanagari
---

## तैत्तिरीयसंहितायां तृतीयकाण्डे चतुर्थः प्रपाठकः ॥

## *इष्टिहोमाभिधानम्*

## अनुवाकः १ वशागर्भदर्शननिमित्तकहोमविधिः

विश्वेदेवा ऋषयः

### संयुक्तमन्त्रः
वि वा ए॒तस्य॑ य॒ज्ञ ऋ॑ध्यते॒ यस्य॑ ह॒विर॑ति॒रिच्य॑ते॒ सूर्यो॑ दे॒वो दि॑वि॒षद्भ्य॒ इत्या॑ह॒ बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति
### मन्त्रः
वि वा ए॒तस्य॑ य॒ज्ञ ऋ॑ध्यते  ।  
यस्य॑ ह॒विर॑ति॒रिच्य॑ते ।  
सूर्यो॑ दे॒वो दि॑वि॒षद्भ्य॒ इत्या॑ह ।  
####  टीका

1अथ 'सूर्यो देवः' इत्यादीनां मन्त्राणां ब्राह्मणम् - वि वा एतस्येत्यादि ॥ एतस्य यज्ञो व्यृद्ध्यते ऋद्ध्या विहीनः क्रियते यस्य हविरतिरिच्यते । देवताविशेषमुद्दिश्य उपाकृतस्य पशोः गर्भसंभवेन वपाद्याधिक्यमतिरकेः । अतिरेकाद्धविष्ट्वहानिः, तां देवतामतिव्याप्यावस्थितत्वात् । तस्मात्तत्परिहारार्थं 'सूर्यो देवः' इति मन्त्रेण तस्या गर्भवपावसां जुहोति ।
### मन्त्रः
बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति ।  

####  टीका
बृहस्पतिनेत्यादि । गतम् । व्यृद्धं विहीनं अपि वपति आपूरयति अतिरेकान्निवर्तयति ।

## +++( अत्र मूलं किम् )+++

हविष इति । 'गतिरनन्तरः' इति गतेः प्रकृतिस्वरत्वेन उदात्तत्वे 'उदात्तस्वरितयोः' इति ऋकारस्स्वर्यते ॥

### संयुक्तमन्त्रः
रख्षाꣳ॑सि॒ वा ए॒तत्प॒शुꣳ स॑चन्ते॒ यदे॑कदेव॒त्य॑ आल॑ब्धो॒ भूया॒न्भव॑ति॒ यस्या᳚स्ते॒ हरि॑तो॒ गर्भ॒ इत्या॑ह देव॒त्रैवैना᳚ङ्गमयति॒ रख्ष॑सा॒मप॑हत्यै
### मन्त्रः
रख्षाꣳ॑सि॒ वा ए॒तत्प॒शुꣳ स॑चन्ते  ।  

####  टीका
2रक्षांसीत्यादि ॥ पशुं सचन्ते समवयन्ति समनुप्रविशन्ति एतत् एतेन हेतुना । केन? यत् येन एकदेवत्स आलब्धः एकस्यै देवतायै आलब्धः । देवतान्तात्तादर्थ्ये यत् ।
### मन्त्रः

यदे॑कदेव॒त्य॑ आल॑ब्धो॒ भूया॒न्भव॑ति ।   
यस्या᳚स्ते॒ हरि॑तो॒ गर्भ॒ इत्या॑ह ।   

####  टीका
भूयान् भवति अतिरिच्यते, तस्मात् 'यस्याः' इत्यनुमन्त्रणेन एतां वशां देवत्रैव देवानेव गमयति । 'देवैस्समजीगमम्' इति दर्शनात् ।
### मन्त्रः

दे॒व॒त्रैवैना᳚ङ्गमयति॒ रख्ष॑सा॒मप॑हत्यै ।   
####  टीका
'देवमनुष्य' इत्यादिना त्रप्रत्ययः । तत् रक्षसामपहत्यै देवगतत्वात्पशौ निराशानि रक्षांसि भवन्ति ॥
### संयुक्तमन्त्रः
आ व॑र्तन वर्त॒येत्या॑ह [1]  ब्रह्म॑णै॒वैन॒मा व॑र्तयति
### मन्त्रः
आ व॑र्तन वर्त॒येत्या॑ह ।   

####  टीका

3आवर्तनेत्यादि ॥ गर्भे विस्रस्यमाने अनुमन्त्रणमिदम्, यथा यजुर्वदति निवृत्तमानं तदनुमन्त्रणमन्त्रोयम् ।
### मन्त्रः

ब्रह्म॑णै॒वैन॒मा व॑र्तयति ।  
####  टीका

एवं ब्रह्मणा परमात्मनैवैनमावर्तयति जन्मान्तरे । 'ताभिरावर्तय' इति दर्शनात् । यद्वा - ब्रह्मणा मन्त्रेणैनं जनयति ॥
### संयुक्तमन्त्रः
वि ते॑ भिनद्मि तक॒रीमित्या॑ह यथाय॒जुरे॒वैतत्

### मन्त्रः
वि ते॑ भिनद्मि तक॒रीमित्या॑ह ।   

य॒था॒य॒जुरे॒वैतत् ।  
####  टीका

4वि ते भिनद्मीत्यादि ॥ उल्बाद्गर्भे विस्रस्यमानेऽनुमन्त्रणम् । यथा यजुर्वदति तदनुरूपमेवैतद्भवति । 'बहिस्ते अस्तु बालिति' परमात्मभावेन पशुप्राणस्य संपत्तिरस्त्विति । यजुर्वेदाम्नातत्वात् यजुः, मन्त्रमात्राभिधानं वा ॥
### संयुक्तमन्त्रः
उ॑रुद्र॒फ्सो वि॒श्वरू॑प॒ इन्दु॒रित्या॑ह प्र॒जा वै प॒शव॒ इन्दु॑ᳶ प्र॒जयै॒वैन॑म्प॒शुभि॒स्सम॑र्धयति
### मन्त्रः
उ॒रु॒द्र॒फ्सो वि॒श्वरू॑प॒ इन्दु॒रित्या॑ह ।   
प्र॒जा वै प॒शव॒ इन्दु॑ᳶ प्र॒जयै॒वैन॑म्प॒शुभि॒स्सम॑र्धयति ।  

####  टीका

5उरुद्रप्स इत्यादि ॥ उरु शुक्रं यतोयं गर्भस्संजातः । तत्प्रभवत्वात् प्रजाः पशवश्च इन्दुः । तस्मादनेन गर्भावदानहोमेन एनं यजमानं प्रजया पशुभिश्च समृद्धं करोति ॥

### संयुक्तमन्त्रः
दिव॒व्ँवै य॒ज्ञस्य॒ व्यृ॑द्धङ्गच्छति पृथि॒वीमति॑रिक्त॒न्तद्यन्न श॒मये॒दार्ति॒मार्च्छे॒द्यज॑मानो म॒ही द्यौᳶ पृ॑थि॒वी च॑ न॒ इति॑ [2] आ॒ह॒ द्यावा॑पृथि॒वीभ्या॑मे॒व य॒ज्ञस्य॒ व्यृ॑द्ध॒ञ्चाति॑रिक्तञ्च शमयति॒ नार्ति॒मार्च्छ॑ति॒ यज॑मानः
### मन्त्रः
दिव॒व्ँवै य॒ज्ञस्य॒ व्यृ॑द्धङ्गच्छति ।   
पृ॒थि॒वीमति॑रिक्तम्  ।   
####  टीका

6दिवमित्यादि ॥ यज्ञस्य व्यृद्धं व्यृद्धदोषः दिवं गच्छति दिविस्थान् पीडयति, अतिरिक्तदोषः पृथिवीस्थान् बाधते । पूर्ववद्गतेः स्वरः ।
### मन्त्रः
तद्यन्न श॒मये॒दार्ति॒मार्च्छे᳚त् ।  

####  टीका
तद्यदित्यादि । गतम् । आर्छेत् गच्छेत् । 'उपसर्गादृति धातौ' इति वृद्धिः ।
### मन्त्रः
यज॑मानो म॒ही द्यौᳶ पृ॑थि॒वी च॑ न॒ इत्या॑ह  ।     
####  टीका
मही द्यौरित्यादि । आहवनीयस्योत्तरार्धे भस्मना गर्भस्य अभिवासनमन्त्रोयम् । अनेन मन्त्रेण अस्मिन् क्रियमाणे यज्ञस्य दोषद्वयं द्यावापृथिवीभ्यां शमयति । 'इमं यज्ञं मिमिक्षताम्' इति सेचनाभिधानसामर्थ्यापादनम् ।
### मन्त्रः
द्यावा॑पृथि॒वीभ्या॑मे॒व य॒ज्ञस्य॒ व्यृ॑द्ध॒ञ्चाति॑रिक्तञ्च शमयति ।   

####  टीका

'दिवो द्यावा' इति द्यावादेशः, 'देवताद्वन्द्वे च' इत्याद्युदात्तत्वम् ।
### मन्त्रः
नार्ति॒मार्च्छ॑ति॒ यज॑मानः ।
####  टीका

ततो न यजमान आर्तिं गच्छति । पूर्ववद्वृद्धिः ॥
### संयुक्तमन्त्रः
भस्म॑ना॒भि समू॑हति स्व॒गाकृ॑त्या॒ अथो॑ अ॒नयो॒र्वा ए॒ष गर्भो॒ऽनयो॑रे॒वैन॑न्दधाति
### मन्त्रः
भस्म॑ना॒ऽभि समू॑हति स्व॒गाकृ॑त्यै ।   
####  टीका

7भस्मनेत्यादि ॥ स्वगाकृत्यै कथं नाम द्यावापृथिवीभ्यां गर्भोयमात्मसात्क्रियते इति भस्मना छादयति । स्वगा[ग]शब्दाच्छान्दसो डाच्, 'ऊर्यादिच्विडाचश्च' इति गतित्वात् 'तादौ च' इति गतेः प्रकृतिस्वरत्वम् ।
### मन्त्रः

अथो॑ अ॒नयो॒र्वा ए॒ष गर्भो॒ऽनयो॑रे॒वैन॑न्दधाति ।  

####  टीका
किंचेत्याह - अथो अपिच अनयोर्द्यावापृथिव्योरेष गर्भः यो वशायाः एतत्प्रभवत्वात् । तस्मादनयोरेवैनं स्थापयति अनेन अभिवासनेन ॥
### संयुक्तमन्त्रः
यद॑व॒द्येदति॒ तद्रे॑चये॒द्यन्नाव॒द्येत्प॒शोराल॑ब्धस्य॒ नाव॑ द्येत्पु॒रस्ता॒न्नाभ्या॑ अ॒न्यद॑व॒द्येदु॒परि॑ष्टाद॒न्यत्पु॒रस्ता॒द्वै नाभ्यै᳚ [3]  प्रा॒ण उ॒परि॑ष्टादपा॒नो यावा॑ने॒व प॒शुस्तस्याव॑ द्यति  
### मन्त्रः
यद॑व॒द्येदति॒ तद्रे॑चयेत् ।  
####  टीका

8यदवद्येदित्यादि ॥ हृदयादि यदवद्येत् तद्धविरतिरेचयेत् ।
### मन्त्रः

यन्नाव॒द्येत्प॒शोराल॑ब्धस्य॒ नाव॑द्येत् ।  
####  टीका

अतिरेकदोषप्रसंगतः ततो यज्ञः व्यृद्धस्स्यात्, तद्दोषपरिजिहीर्षया यत् नावद्येत् पशोरालब्धस्य हृदयाद्यवदानं न कृतं स्यात् ततो हविरभावात् यज्ञ एव न निर्वर्त्यते ।
### मन्त्रः

पु॒रस्ता॒न्नाभ्या॑ अ॒न्यद॑व॒द्येदु॒परि॑ष्टाद॒न्यत् ।   
####  टीका
एवमुभयथाऽपि दोषसंभवे कथं कर्तव्यमित्याह - पुरस्तादित्यादि । नाभ्याः पुरस्ताद्गर्भस्यैकस्यावदानमवद्येत्, उपरिष्टाच्चैकम् । 'एकान्याभ्याम्' इत्युपसंख्यानान्न निहन्यते ।
### मन्त्रः

पु॒रस्ता॒द्वै नाभ्यै᳚ प्रा॒णः ,+ उ॒परि॑ष्टादपा॒नः , + यावा॑ने॒व प॒शुस्तस्याव॑ द्यति ।  

####  टीका
हेतुं चाह - पुरस्ताद्वा इत्यादि । तिरश्चां हि एवं प्राणापानौ वर्तेते । अन्येषां तु पुरस्तात् प्राणः अवाङपानः । तस्मादेवं क्रियमाणे यावान् पशुर्भवति तस्यावद्यति प्राणापानवृत्त्त्याश्रयत्वात्पशोः । एवं ह्यवत्तं च भवति, हृदयाद्यवदानाभावादनवत्तं च । तस्माद्यथोक्तदोषप्रसंग इति ॥
### संयुक्तमन्त्रः

विष्ण॑वे शिपिवि॒ष्टाय॑ जुहोति॒ यद्वै य॒ज्ञस्या॑ति॒रिच्य॑ते॒ यᳶ प॒शोर्भू॒मा या पुष्टि॒स्तद्विष्णु॑श्शिपिवि॒ष्टोऽति॑रिक्त ए॒वाति॑रिक्तन्दधा॒त्यति॑रिक्तस्य॒ शान्त्यै
### मन्त्रः

विष्ण॑वे शिपिवि॒ष्टाय॑ जुहोति ।   

####  टीका

9विष्णव इत्यादि ॥ शिपयो रश्मयः, तत्र प्रविष्टः शिपिविष्टः, विष्णुरादित्यः, तस्मै हविर्जुहोति ।

### मन्त्रः

यद्वै य॒ज्ञस्या॑ति॒रिच्य॑ते ।   

यᳶ प॒शोर्भू॒मा या पुष्टि॒स्तद्विष्णु॑श्शिपिवि॒ष्टः  ।  

####  टीका

गर्भावदाने हेतुमाह - यद्वा - इत्यादि । यदेव यज्ञस्य हविरतिरिच्यते गर्भाधिक्यात् यो वा पशोर्भूमा बहुत्वं हविराधिक्यहेतुः, या च पुष्टिः पशोर्गर्भस्य चाभिवृद्धिः तत्सर्वमादित्याधीनमित्यर्थः; तद्गत्यधीनत्वात्सर्वप्रवृत्तीनाम् ।
### मन्त्रः
अति॑रिक्त ए॒वाति॑रिक्तन्दधाति ।  
अति॑रिक्तस्य॒ शान्त्यै᳚  ।
####  टीका

तस्मादेवं क्रियमाणे अतिरेकहोमे अतिरिक्त एव अतिरिक्तं स्थापितं भवति, अतिरेकदोषस्य शान्त्यै भवतीति ॥

### संयुक्तमन्त्रः
अ॒ष्टाप्रू॒ड्ढिर॑ण्य॒न्दख्षि॑णा॒ऽष्टाप॑दी॒ ह्ये॑षात्मा न॑व॒मᳶ प॒शोराप्त्या॑ अन्तरको॒श उ॒ष्णीषे॒णावि॑ष्टितम्भवत्ये॒वमि॑व॒ हि प॒शुरुल्ब॑मिव॒ चर्मे॑व मा॒ꣳ॒समि॒वास्थी॑व॒ यावा॑ने॒व प॒शुस्तमा॒प्त्वाव॑ रुन्द्धे॒ यस्यै॒षा य॒ज्ञे प्राय॑श्चित्तिᳵ क्रि॒यत॑ इ॒ष्ट्वा वसी॑यान्भवति ॥ [4]   
### मन्त्रः
अ॒ष्टाप्रू॒ड्ढिर॑ण्य॒न्दख्षि॑णा ।   
अ॒ष्टाप॑दी॒ ह्ये॑षात्मा न॑व॒मᳶ प॒शोराप्त्यै᳚ ।   

####  टीका

10 अष्टाप्रूडित्यादि ॥ अष्टाप्रूडष्टफलकमित्याचार्याः । अष्टबिन्दुकमित्येके । अष्टौ निष्कमित्यपरे । अष्टापदी ह्येषा वशा प्रजा पदैस्सह । तस्मादात्मना नवमेन सहायवान् पशुस्तस्य आप्त्यै भवति ।
### मन्त्रः
अ॒न्त॒र॒को॒श उ॒ष्णीषे॒णावि॑ष्टितम्भवति ।   

####  टीका
अष्टाप्रूढ्ढिरण्यम् । तच्चान्तरकोशे उष्णीषेणाविष्टितं भवति । छान्दसो वर्णवीकारः । अत्रैवं कर्तव्यम् - इदमष्टाप्रुड्ढिरण्यं वाससा अपनह्य उष्णीषेण विगृध्येदभ्रे कोशे अवधाय महति कोशे अवदधाति । एतच्च कोशमिश्रमध्वर्यवे देयमिति ।
### मन्त्रः

ए॒वमि॑व॒ हि प॒शुरुल्ब॑मिव॒ चर्मे॑व मा॒ꣳ॒समि॒वास्थी॑व ।   


####  टीका

एवमिव हि पशुर्भवति । कथमिव? आह - उल्बमिवेत्यादि । कोशे चतुष्टयमुल्बादिचतुष्टयस्थानीयमस्येति ।
### मन्त्रः
यावा॑ने॒व प॒शुस्तमा॒प्त्वाव॑ रुन्द्धे।   
####  टीका

यावानित्यादि । यावानन्यूतातिरिक्तः पृशुः तमाप्त्वा वशायागफलमवरुन्धे ।
### मन्त्रः
यस्यै॒षा य॒ज्ञे प्राय॑श्चित्तिᳵ क्रि॒यत॑ इ॒ष्ट्वा वसी॑यान्भवति ॥ [4]  

####  टीका

कः? यस्यैषा यज्ञे प्रायश्चित्तिः क्रियते । वशाया गर्भनिरीक्षणे इष्ट्वा च वसीयान् भवति वसुमत्तरो भवति, न केवलं वशायागफलभाग्येव, अपि तु वसीयांश्च भवतीति प्राय इति साकल्यस्य न्यूनत्वमुच्यते, चित्तिस्तद्विषयज्ञानं, तद्दोषापनोदनं यत्क्रियते तत्प्रायश्चित्तम् । दासीभारादिदं द्रष्टव्यम् । वसुमच्छब्दादीयसुनि 'विन्मतोः' इति लुक्, 'टेः' इति टिलोपः ॥

इति तृतीये चतुर्थे प्रथमोनुवाकः ॥  

## अनुवाकः २ वशालम्भनमन्त्राः  

१, ७,९-१० त्रिष्टुप्, ८ तनुशिरा   
विश्वेदेवा ऋषयः

### मन्त्रः
आ वा॑यो भूष शुचिपा॒ उप॑ नस्स॒हस्र॑न्ते नि॒युतो॑ विश्ववार ।   
उपो॑ ते॒ अन्धो॒ मद्य॑मयामि॒ यस्य॑ देव दधि॒षे पू᳚र्व॒पेय᳚म् ।  
####  टीका
1अजावशाया उपाकरणेऽनुवर्तयति - आ वायो इति त्रिष्टुप् ॥ इयं व्याख्याता ग्रहेषु । हे वायो शुचिपाः अस्मानुपेत्य आभूषय हे विश्ववार यस्य ते सहस्रं नियुतं अश्वाः । तस्य ते अन्धः अन्नं मद्यं मदहेतुं उपायामि उपगच्छामि । हे देव यस्य च पूर्वपेयं दधिषे दधासि तत्संपादयामीति ॥
### संयुक्तमन्त्रः
आकू᳚त्यै त्वा॒ कामा॑य त्वा स॒मृधे᳚ त्वा

### मन्त्रः
आकू᳚त्यै त्वा॒ +++(नियुनज्मि)+++,  


####  टीका

2नियोजने अनुवर्तयति ॥ आकूत्यै त्वेति यजुः - आकूतिः संकल्पलक्षणा देवी तस्यै हे वशे त्वां नियुनज्मि । कूङ् शब्दे, 'तादौ च' इति गतेः प्रकृतिस्वरत्वम् ।
### मन्त्रः
कामा॑य त्वा  +++(नियुनज्मि)+++,  
####  टीका

कामाय इच्छायै ।
### मन्त्रः
स॒मृधे᳚ त्वा  +++(नियुनज्मि)+++   ।  
####  टीका

समृधे समृद्ध्यै । संपदादिलक्षणः क्विप् ॥
### संयुक्तमन्त्रः

किक्कि॒टा ते॒ मन॑ᳶ प्र॒जाप॑तये॒ स्वाहा॑ किक्कि॒टा ते᳚ प्रा॒णव्ँवा॒यवे॒ स्वाहा॑ किक्कि॒टा ते॒ चख्षु॒स्सूर्या॑य॒ स्वाहा॑ किक्कि॒टा ते॒ श्रोत्र॒न्द्यावा॑पृथि॒वीभ्या॒ꣳ॒ स्वाहा॑ किक्कि॒टा ते॒ वाच॒ꣳ॒ सर॑स्वत्यै॒ स्वाहा᳚ [5]  
### मन्त्रः

किक्कि॒टा ते॒ मन॑ᳶ प्र॒जाप॑तये॒ स्वाहा॑ ।  
####  टीका

3पर्यग्नौ क्रियमाणे किक्किटाकारं जुहोति - किक्किटा ते इत्यादिभिर्यजुर्भिः ॥ किक्किटेत्यनुकरणशब्दोयं छान्दसः डाजन्तः, पशूनां रतिजनितो ध्वनिविशेषः अनेनानुक्रियते । हे पशो त्वां किक्किटाकृत्य प्रीणयित्वा ते त्वदीयं मनः प्रजापतये स्वाहुतं करोमि ददामीत्यर्थः ।

पशूनां किक्किटाकाररतित्वात् तत्प्रीणनार्थं किक्किटाकृत्य ददामि न पुनः प्रतिकूलं तवाचरामीत्येवमर्थमिदमुच्यते । ब्राह्मणं च भवति - 'किक्किटाकारेण वै ग्राम्याः पशवो रमन्ते' इत्यादि ।
### मन्त्रः
किक्कि॒टा ते᳚ प्रा॒णव्ँवा॒यवे॒ स्वाहा॑  ।   
####  टीका

एवं किक्किटाकृत्य तव प्राणं वायवे ददामि
### मन्त्रः
किक्कि॒टा ते॒ चख्षु॒स्सूर्या॑य॒ स्वाहा॑ ।  

####  टीका
चक्षुस्सूर्याय ददामि ।
### मन्त्रः
किक्कि॒टा ते॒ श्रोत्र॒न्द्यावा॑पृथि॒वीभ्या॒ꣳ॒ स्वाहा॑  ।  

####  टीका
श्रोत्रे द्यावापृथिवीभ्यां ददामि ।
### मन्त्रः
किक्कि॒टा ते॒ वाच॒ꣳ॒ सर॑स्वत्यै॒ स्वाहा᳚    ।  

####  टीका
वाचं सरस्वत्यै ददामि । एवं यदुदानानि [नादीनि] मनआदीनि तत्रैव हूयन्ते ॥
### मन्त्रः
त्वन्तु॒रीया॑ व॒शिनी॑ व॒शासि॑ स॒कृद्यत्त्वा॒ मन॑सा॒ गर्भ॒ आऽश॑यत् ।   
व॒शा त्वव्ँव॒शिनी॑ गच्छ दे॒वान्थ्स॒त्यास्स॑न्तु॒ यज॑मानस्य॒ कामाः᳚ ।   
####  टीका

4अथैनामन्तरेण चात्वालोत्करौ उदीचीं नीयमानामनुमन्त्रयते - त्वं तुरीयेति त्रिष्टुभा ॥ वशे त्वं तुरीया चतुर्थी लोकत्रये; उत्तरस्मिन् मन्त्रे लोकत्रयस्य वक्ष्यमाणत्वात् तैर्लोकैस्समत्वमापाद्येयं स्तूयते । 'चतुरश्छयतावाद्यक्षरलोपश्च' इति छयतौ । वशिनी वशवती वश इन्द्रियसंयमः, तद्वती; यस्माच्चिरं वृषस्यन्ती न भवति । वशा क मनीया सकृत्प्रसूता वन्ध्या वशा दैवा [द] भवत् यस्मात्त्वां मनसा संकल्पेन सकृदेकवारं गर्भ आशयत् आगत्य त्वां त्वदुदरे शयितवान्, तस्माद्वशाऽसि, यस्मात्सकृदेव तस्माद्वशिनी चासि । द्वितीयादिप्रवृत्तौ मनःप्रवृत्तिरेव नास्तीति सा त्वं वशा च वशीनी च सती पुनःप्रसवरहिता देवान् गच्छ स्वर्गं गच्छ सत्यास्सन्तु यजमानस्य कामाः । 'एष वै कामो यजमानस्य यदनार्तउदृचं गच्छति' इति ॥
### संयुक्तमन्त्रः
अ॒जासि॑ रयि॒ष्ठा पृ॑थि॒व्याꣳ सी॑दो॒र्ध्वान्तरि॑ख्ष॒मुप॑ तिष्ठस्व दि॒वि ते॑ बृ॒हद्भाः ।    
### मन्त्रः
अ॒जासि॑,  
र॒यि॒ष्ठा  पृ॑थि॒व्याꣳ सी॑द ।  

####  टीका

5उपासने वर्तयति - अजाऽसीति यजुः ॥ अजा त्वमसि रयिष्ठा धने स्थिता धनहेतुभूता त्वं पृथिवीं सीद आस्व ।
### मन्त्रः
ऊ॒र्ध्वान्तरि॑ख्ष॒मुप॑ तिष्ठस्व ।  
####  टीका
ततः ऊर्ध्वा उन्नीता अन्तरिक्षमुपतिष्ठस्व
### मन्त्रः

दि॒वि ते॑ बृ॒हद्भाः ।   
####  टीका

दिवि ते तव बृहद्भाः महती दीप्तिः । भासेरसुनि भाः । यद्वा - 'भ्राजभास' इति भासतेः क्विप् । बृहदिति लिङ्गव्यत्ययः । एवं त्रिष्वपि लोकेषु तिष्ठेति ॥
### मन्त्रः
तन्तु॑न्त॒न्वन्रज॑सो भा॒नुमन्वि॑हि॒ ज्योति॑ष्मतᳶ प॒थो र॑ख्ष धि॒या कृ॒तान् ।   
अ॒नु॒ल्ब॒णव्ँव॑यत॒ जोगु॑वा॒मपो॒ मनु॑र्भव ज॒नया॒ दैव्य॒ञ्जन᳚म् ।   
####  टीका

6अथास्यै वपां जुहोति - तन्तुं तन्वन्निति जगत्या ॥ तन्तुं विस्तारं तन्वन् कुर्वन् तस्य रजसः उदकस्य । हेतौ शता । वृष्ट्यर्थं भानुमादित्यं अन्विहि अनुगच्छ । किं च – ज्योतिष्मतः प्रकाशवतः पथः मार्गान् धिया कृतान् कर्मणा प्रज्ञया वा संपादितान् रक्ष यजमानार्थं पथस्संपादय । तदर्थमस्माकं जोगुवां कर्मसमाप्त्यर्थं त्वरमाणानाम् । पुरीषे गुशब्दः, अत्र तु वेगितायां गतौ वर्तते , यङ्लुगन्तात् क्विप् । एवं कुर्वतां संभाव्यमानप्रमादानामस्माकं अपः कर्म अनुल्बणं कर्म वयतेति । उत्पूर्वाद्वनतेः पचाद्यच्, छान्दसो वर्णविकारः उल्बणमिति । किंच - हे वशे मनुः मन्त्री भव । कथम् मन्तव्यम् जनय उत्पादय दैव्यं मानुषं जनम् । 'अन्येषामपि दृश्यते' इति दीर्घत्वम् । देवाद्यञ् । यजमानो वा उच्यते - मनुरिव स्रष्टा भव प्रजानाम् । अत्र ब्राह्मणं 'यदेव यज्ञ उल्बणं क्रियते तस्यैवैषा शान्तिः' इति ॥
### संयुक्तमन्त्रः
मन॑सो ह॒विर॑सि प्र॒जाप॑ते॒र्वर्णो॒ गात्रा॑णान्ते गात्र॒भाजो॑ भूयास्म ॥ [6]  

### मन्त्रः

मन॑सो ह॒विर॑सि प्र॒जाप॑ते॒र्वर्णः॑ ।
####  टीका

7हविर्जुहोति - मनस इति ॥ 'मनो वै प्रजापतिः' इति मनश्शब्देनाभेदात्प्रजापतिरुच्यते प्रजापतेर्हविस्त्वमसीति । तस्मात्प्रजापतेः वर्णः प्रजापतेस्सर्वदेवतामयत्वात् सर्वदेवतास्त्वमसीति स्तुतिः । वक्ष्यति हि 'सा वा एषा सर्वदेवत्या यदजा' इति । यद्वा - या वक्ष्यमाणा अस्या देवता अग्न्यादयः तासां प्रजापतिरुपलक्षणः ॥
### मन्त्रः
गात्रा॑णान्ते गात्र॒भाजो॑ भूयास्म ॥ [6]  
####  टीका

8अथास्या अवदानानि प्राश्नाति - गात्राणामिति ॥ त्वदीयानां गात्राणां संबन्धिनो वयं गात्रभाजो भूयास्म त्वत्संबन्धात् पुनरपि कर्मकृतो भूयास्म । यद्वा - अविकलाङ्गा भूयास्मेत्याशास्ते ॥


इति तृतीये चतुर्थे द्वितीयोनुवाकः ॥  

## अनुवाकः ३ काम्यावषाविधानम्

विश्वेदेवा ऋषयः

### संयुक्तमन्त्रः
इ॒मे वै स॒हास्ता॒न्ते वा॒युर्व्य॑वा॒त्ते गर्भ॑मदधाता॒न्तꣳ सोम॒ᳶ प्राज॑नयद॒ग्निर॑ग्रसत॒ स ए॒तम्प्र॒जाप॑तिराग्ने॒यम॒ष्टाक॑पालमपश्य॒त्तन्निर॑वप॒त्तेनै॒वैना॑म॒ग्नेरधि॒ निर॑क्रीणा॒त्  
### मन्त्रः

इ॒मे वै स॒हास्ताम्  ।   

####  टीका
1अथाजावशाया ब्राह्मणमेव - इमे वा इत्यादि ॥ इयं चासौ च इमे, 'त्यदादीनां यद्यत्परं तच्छिष्यते' इतीदमश्शेषः । द्यावापृथिव्यौ पूर्वं सहास्तां अपृथगभूताम् ।
### मन्त्रः
ते वा॒युर्व्य॑वात् ।  

####  टीका
ते वायुः व्यवात् व्यगमयत् पृथक्त्वेनोपर्यधश्च ईरितवान् ।
### मन्त्रः
ते गर्भ॑मदधाताम्  ।   

####  टीका
ते द्यावापृथिव्यौ वायुना संपरिष्वक्ते गर्भमदधाताम् ।
### मन्त्रः
तꣳ सोम॒ᳶ प्राज॑नयत् ।

####  टीका
तं गर्भं सोमः प्राजनयत् जनयामास ।
### मन्त्रः
अ॒ग्निर॑ग्रसत ।   

####  टीका
अग्निस्तमग्रसत ।
### मन्त्रः
स ए॒तम्प्र॒जाप॑तिराग्ने॒यम॒ष्टाक॑पालमपश्यत् ।   
तन्निर॑वपत् ।  
तेनै॒वैना॑म॒ग्नेरधि॒ निर॑क्रीणात्  ।
####  टीका
प्रजापतिराग्नेयेनाष्टाकपालेन एनां वशां अग्नेर्नीष्क्रीतवान् । 'अधिपरी अनर्थकौ ' इत्यधिशब्दोनर्थकः ॥
### संयुक्तमन्त्रः
तस्मा॒दप्य॑न्यदेव॒त्या॑मा॒लभ॑मान आग्ने॒यम॒ष्टाक॑पालम्पु॒रस्ता॒न्निर्व॑पेद॒ग्नेरे॒वैना॒मधि॑ नि॒ष्क्रीया ल॑भते
### मन्त्रः
तस्मा॒दप्य॑न्यदेव॒त्या॑मा॒लभ॑मान आग्ने॒यम॒ष्टाक॑पालम्पु॒रस्ता॒न्निर्व॑पेत् ।   
अ॒ग्नेरे॒वैना॒मधि॑ नि॒ष्क्रीया ल॑भते  ।   

####  टीका

2तस्मादित्यादि ॥ या एता ब्राह्मणाभिहिता वाय्वादयो देवतास्तासां अन्यतमदेवत्यामप्यालभमानः नाग्निदेवत्यामेव । देवतान्तात्तादर्थ्ये यत् ॥
### संयुक्तमन्त्रः
यत् [7]  वा॒युर्व्यवा॒त्तस्मा᳚द्वाय॒व्या॑ यदि॒मे गर्भ॒मद॑धाता॒न्तस्मा᳚द्द्यावापृथि॒व्या॑ यथ्सोम॒ᳶ प्राज॑नयद॒ग्निरग्र॑सत॒ तस्मा॑दग्नीषो॒मीया॒ यद॒नयो᳚र्विय॒त्योर्वागव॑द॒त्तस्मा᳚थ्सारस्व॒ती यत्प्र॒जाप॑तिर॒ग्नेरधि॑ नि॒रक्री॑णा॒त्तस्मा᳚त्प्राजाप॒त्या सा वा ए॒षा स॑र्वदेव॒त्या॑ यद॒जा व॒शा  
### मन्त्रः
यद्वा॒युर्व्यवा॒त् तस्मा᳚द्वाय॒व्या॑  ।   

####  टीका

3इदानीं ता एवास्या देवता दर्शयति - यद्वा - यद्वायुरित्यादि ॥ वायोरपि त्रिस्थनीयत्वात् वायव्या वशा । 'वार्वृतुपित्र्युषसो यत्' ।
### मन्त्रः
यदि॒मे गर्भ॒मद॑धाता॒न् तस्मा᳚द्द्यावापृथि॒व्या॑ ।  

####  टीका
यदिमे इति । द्यावापृथिव्यौ मातृस्थानीयत्वात् । द्यावापृथिव्यादिना यत् ।
### मन्त्रः
यथ्सोम॒ᳶ प्राज॑नयत्, अ॒ग्निरग्र॑सत॒ तस्मा॑दग्नीषो॒मीया᳚ ।  

####  टीका
यत्सोम इत्यादि । प्रजननहेतुस्सोमः अग्निः ग्रासकः अग्नेश्चेयं निष्क्रीता, तस्मादग्नीषोमीया । तेनैव छः ।
### मन्त्रः
यद॒नयो᳚र्विय॒त्योर्वागव॑द॒त् , तस्मा᳚थ्सारस्व॒ती ।   



####  टीका
यदनयोरित्यादि । अनयोर्द्यावापृथिव्योः वियत्योः विगच्छन्त्योः वागवदत् शब्दस्समजनि विपाटनजन्मा तस्मादियं सारस्वती । उदात्तनिवृत्तिस्वरेण दीर्घ उदात्तत्वम् । विपूर्वादेतेश्शतरि 'शतुरनुमः' इति विभक्तेरुदात्तत्वम् ।
### मन्त्रः
यत्प्र॒जाप॑तिर॒ग्नेरधि॑ नि॒रक्री॑णा॒त्  तस्मा᳚त्प्राजाप॒त्या ।  
####  टीका
यत्प्रजापतिरित्यादि । पत्युत्तरपदलक्षणोण्यः ।
### मन्त्रः
सा वा ए॒षा स॑र्वदेव॒त्या॑ यद॒जा व॒शा ।  
####  टीका
सा वा एषेत्यादि । तस्मात्सैषाऽजा वशा नैकदेवत्या ॥
### संयुक्तमन्त्रः
वा॑य॒व्या॑मा ल॑भेत॒ भूति॑कामो वा॒युर्वै ख्षेपि॑ष्ठा दे॒वता॑ वा॒युमे॒व स्वेन॑ [8]  भा॒ग॒धेये॒नोप॑ धावति॒ स ए॒वैन॒म्भूति॑ङ्गमयति

### मन्त्रः
वा॒य॒व्या॑मा ल॑भेत॒ भूति॑कामः ।  


स ए॒वैन॒म्भूति॑ङ्गमयति ।  
####  टीका

4इदानीं काम्यदेवताविशेषं विदधाति - वायव्यामा लभेतेत्यादि ॥ वायुदेवत्यामिमामालभेत भूतिकामः भूष्णुताकामः । 'शीलिकामि' इत्यादीना णः, पूर्वपदप्रकृतिस्वरर्त्वं च ।
### मन्त्रः

वा॒युर्वै ख्षेपि॑ष्ठा दे॒वता॑  ।  
####  टीका
क्षेपिष्ठा क्षिप्रकारिका । 'स्थूलदूर' इति यणादिलोपो गुणश्च ।
### मन्त्रः

वा॒युमे॒व स्वेन॑ भाग॒धेये॑नोप॑ धावति ।  
####  टीका
स्वेनात्मीयेन भागधेयेन उपधावति उपसर्पति । स्वार्थिको धेयप्रत्ययः ॥
### संयुक्तमन्त्रः

द्यावापृथि॒व्या॑मा ल॑भेत कृ॒षमा॑णᳶ प्रति॒ष्ठाका॑मो दि॒व ए॒वास्मै॑ प॒र्जन्यो॑ वर्षति॒ व्य॑स्यामोष॑धयो रोहन्ति स॒मर्धु॑कमस्य स॒स्यम्भ॑वति  
### मन्त्रः
द्या॒वा॒पृ॒थि॒व्या॑मा ल॑भेत कृ॒षमा॑णᳶ प्रति॒ष्ठाका॑मः ।
####  टीका
5द्यावापृथिव्यामित्यादि ॥ प्रतिष्ठा क्षेत्रसस्यसमृद्धिः ।
### मन्त्रः
दि॒व ए॒वास्मै॑ प॒र्जन्यो॑ वर्षति ।  
####  टीका
अस्मै एतदर्थमेव पर्जन्यो दिवः वृष्टिं पातयति ।
### मन्त्रः
व्य॑स्यामोष॑धयो रोहन्ति स॒मर्धु॑कमस्य स॒स्यम्भ॑वति ।  
####  टीका
ओषधयश्चास्यां रोहन्ति विविधमुत्पद्यन्ते । समृद्धिशीलं चास्य सस्यं भवति । छान्दस उकञ् ॥
### संयुक्तमन्त्रः

अग्नीषो॒मीया॒मा ल॑भेत॒ यᳵ का॒मये॒तान्न॑वानन्ना॒दस्स्या॒मित्य॒ग्निनै॒वान्न॒मव॑ रुन्द्धे॒ सोमे॑ना॒न्नाद्य॒मन्न॑वाने॒वान्ना॒दो भ॑वति
### मन्त्रः

अ॒ग्नी॒षो॒मीया॒मा ल॑भेत ।  
यᳵ का॒मये॒तान्न॑वानन्ना॒दस्स्या॒मित्य॒ग्निनै॒वान्न॒मव॑ रुन्द्धे ।  
सोमे॑ना॒न्नाद्य॒मन्न॑वाने॒वान्ना॒दो भ॑वति ।  
####  टीका

6अग्नीषोमीयामित्यादि ॥ अन्नवान् बह्वन्नः । अन्नादः अन्नादनसमर्थः । अन्नस्यादनमन्नाद्यं, छान्दसो भावे यत् ॥
### संयुक्तमन्त्रः
सारस्व॒तीमा ल॑भेत॒ यः [9]  ई॒श्व॒रो वा॒चो वदि॑तो॒स्सन्वाच॒न्न वदे॒द्वाग्वै सर॑स्वती॒ सर॑स्वतीमे॒व स्वेन॑ भाग॒धेये॒नोप॑ धावति॒ सैवास्मि॒न्वाच॑न्दधाति  
### मन्त्रः
सा॒र॒स्व॒तीमा  ल॑भेत ।   
य ई᳚श्व॒रो वा॒चो वदि॑तो॒स्सन् वाच॒न्न वदेत् ।    
वाग्वै सर॑स्वती॒ सर॑स्वतीमे॒व स्वेन॑ भाग॒धेये॒नोप॑ धावति ।  
सैवास्मि॒न्वाच॑न्दधाति।  

####  टीका

7सारस्वतीमित्यादि ... ॥ +++(अत्र टीकाभागः लुप्तः स्यात् )+++

### संयुक्तमन्त्रः
प्राजाप॒त्यामा ल॑भेत॒ यᳵ का॒मये॒तान॑भिजितम॒भि ज॑येय॒मिति॑ प्र॒जाप॑ति॒स्सर्वा॑ दे॒वता॑ दे॒वता॑भिरे॒वान॑भिजितम॒भि ज॑यति वाय॒व्य॑यो॒पाक॑रोति वा॒योरे॒वैना॑मव॒रुध्या ल॑भते
### मन्त्रः
प्रा॒जा॒प॒त्यामा ल॑भेत ।  
यᳵ का॒मये॒तान॑भिजितम॒भि ज॑येय॒मिति॑ ।   
प्र॒जाप॑ति॒स्सर्वा॑ दे॒वता॑ दे॒वता॑भिरे॒वान॑भिजितम॒भि ज॑यति ।  

####  टीका

8 ... +++(अत्र टीकाभागः लुप्तः स्यात् )+++ उपायान्तरेणानभिजितमभिजयेयमिति । प्रजापतेस्सर्वदेवतात्मकत्वात् सर्वाभिर्देवताभिरनभिजितं सर्वमभिजयति ।
### मन्त्रः
वा॒य॒व्य॑यो॒पाक॑रोति ।  

वा॒योरे॒वैना॑मव॒रुध्या ल॑भते ।   
####  टीका

वायव्ययेति । 'आ वायो भूष' इत्यनया वायुसकाशादेवैनां लब्ध्वा आलभते ॥

### मन्त्रः
आकू᳚त्यै त्वा॒ कामा॑य त्वा [10]  इत्या॑ह यथाय॒जुरे॒वैतत् ।  
####  टीका

9आकूत्यै त्वेत्यादि नियोजनमन्त्रोयम् ॥ यथा यजुरेष मन्त्रो वदति एवमेतत्फलं भवत्याकूत्यादिकम् ॥
### संयुक्तमन्त्रः

कि॑क्किटा॒कार॑ञ्जुहोति किक्किटाका॒रेण॒ वै ग्रा॒म्याᳶ प॒शवो॑ रमन्ते॒ प्रार॒ण्याᳶ प॑तन्ति॒ यत्कि॑क्किटा॒कार॑ञ्जु॒होति॑ ग्रा॒म्याणा᳚म्पशू॒नान्धृत्यै
### मन्त्रः

कि॒क्कि॒टा॒कार॑ञ्जुहोति ।
####  टीका

10किक्किटाकारमित्यादि ॥ अनुकरणशब्दोयमुक्तः । किक्किटाकारं किक्किटाकृत्य जुहोति किक्किटाकारेण प्रीणयित्वा 'किक्किटा ते मनः' इत्यादिभिः पंचभिर्जुहोति । छान्दसो णमुल् ।
### मन्त्रः

कि॒क्कि॒टा॒का॒रेण॒ वै  ग्रा॒म्याᳶ प॒शवो॑ रमन्ते ।  
####  टीका

किक्किटाकारेण वा सुबोधश्च धमः? । रमन्ते प्रीणयन्ते प्रपतन्ति पलायन्ति ।
### मन्त्रः
प्रार॒ण्याᳶ प॑तन्ति ।  
यत्कि॑क्किटा॒कार॑ञ्जु॒होति॑ ।  
ग्रा॒म्याणा᳚म्पशू॒नान्धृत्यै ।  

####  टीका
तत्र ग्राम्याः पशवः गोश्वाजाविकं पुरुषाऽश्वगर्दभोष्ट्रं चेति सप्त । अश्वतरमेके ब्रुवते । अथाऽऽरण्याः पशवः द्विखुराः, श्वापदानि, पक्षिणश्च, सरीसृपाः, हस्ती च, मर्कटश्च, नादेयाश्चेति सप्त ॥
### संयुक्तमन्त्रः
पर्य॑ग्नौ क्रि॒यमा॑णे जुहोति॒ जीव॑न्तीमे॒वैनाꣳ॑ सुव॒र्गल्ँलो॒कङ्ग॑मयति
### मन्त्रः
पर्य॑ग्नौ क्रि॒यमा॑णे जुहोति ।  

जीव॑न्तीमे॒वैनाꣳ॑ सुव॒र्गल्ँलो॒कङ्ग॑मयति ।  
####  टीका

11पर्यग्नावित्यादि ॥ पर्यग्निकरणे क्रियमाणे इत्यर्थः । जीवन्तीमित्यादि । जीवदवस्थायामेवास्यां मनआदीनां प्राजापत्यादीषु हुतत्वात् ॥
### संयुक्तमन्त्रः
त्वन्तु॒रीया॑ व॒शिनी॑ व॒शासीत्या॑ह देव॒त्रैवैना᳚ङ्गमयति स॒त्यास्स॑न्तु॒ यज॑मानस्य॒ कामा॒ इत्या॑है॒ष वै कामः॑ [11] यज॑मानस्य॒ यदना᳚र्त उ॒दृच॒ङ्गच्छ॑ति॒ तस्मा॑दे॒वमा॑ह
### मन्त्रः
त्वन्तु॒रीया॑ व॒शिनी॑ व॒शासीत्या॑ह ।  
दे॒व॒त्रैवैना᳚ङ्गमयति ।  
####  टीका

12त्वं तुरीयेत्यादि ॥ उदीचीं नीयमानमेतेनानुमन्त्रयमाणे देवान् गमयत्येनाम्, 'वशिनो गच्छ देवान्' इति लिङ्गात् । 'देवमनुष्य' इति त्राप्रत्ययः ।
### मन्त्रः
स॒त्यास्स॑न्तु॒ यज॑मानस्य॒ कामा॒ इत्या॑ह ।  

ए॒ष वै कामो॒ यज॑मानस्य॒ यदना᳚र्त उ॒दृच॒ङ्गच्छ॑ति ..  
####  टीका
सत्या इत्यादि । उदृचं समाप्तिम् । यज्ञस्य यदनार्तो गच्छति एष एव यजमानस्य कामः ।
### मन्त्रः
तस्मा॑दे॒वमा॑ह।  
####  टीका

तस्मादेवमाहाध्वर्युः 'सत्यास्सन्तु यजमानस्य कामाः' इति, न काम्यान्तरमस्येति ॥
### संयुक्तमन्त्रः
अ॒जासि॑ रयि॒ष्ठेत्या॑है॒ष्वे॑वैना᳚ल्ँलो॒केषु॒ प्रति॑ ष्ठापयति दि॒वि ते॑ बृ॒हद्भा इत्या॑ह सुव॒र्ग ए॒वास्मै॑ लो॒के ज्योति॑र्दधाति॒  
### मन्त्रः
अ॒जासि॑ रयि॒ष्ठेत्या॑ह ।  
ए॒ष्वे॑वैना᳚ल्ँलो॒केषु॒ प्रति॑ ष्ठापयति।  

####  टीका

13अजाऽसीत्यादि ॥ उपासनमन्त्रोयम् ।
### मन्त्रः
दि॒वि ते॑ बृ॒हद्भा इत्या॑ह ।  
सु॒व॒र्ग ए॒वास्मै॑ लो॒के ज्योति॑र्दधाति ।  

####  टीका
दिवीत्यदि । अस्मै यजमानाय स्वर्गे लोके ज्योतिर्दधाति ॥
### संयुक्तमन्त्रः
तन्तु॑न्त॒न्वन्रज॑सो भा॒नुमन्वि॒हीत्या॑हे॒माने॒वास्मै॑ लो॒काञ्ज्योति॑ष्मतᳵ करोत्यनुल्ब॒णव्ँव॑यत॒ जोगु॑वा॒मप॒ इति॑ [12]  आ॒ह॒  
यदे॒व य॒ज्ञ उ॒ल्बण॑ङ्क्रि॒यते॒ तस्यै॒वैषा शान्ति॒र्मनु॑र्भव ज॒नया॒ दैव्य॒ञ्जन॒मित्या॑ह मान॒व्यो॑ वै प्र॒जास्ता ए॒वाद्याः᳚ कुरुते॒
### मन्त्रः
तन्तु॑न्त॒न्वन्रज॑सो भा॒नुमन्वि॒हीत्या॑ह ।  
इ॒माने॒वास्मै॑ लो॒काञ्ज्योति॑ष्मतᳵ करोति ।   
अ॒नु॒ल्ब॒णव्ँव॑यत॒ जोगु॑वा॒मप॒ इत्या॑ह ।  

####  टीका

14तन्तुं तन्वन्नित्यादि ॥ गतम् । अयं च वपाहोममन्त्रः ।
### मन्त्रः

यदे॒व य॒ज्ञ उ॒ल्बण॑ङ्क्रि॒यते ।  

####  टीका
उल्बणं मात्रातिरिक्तत्वं मातव्ये । उदात्तनिवृत्तिस्वरेण ङीप उदात्तत्वे 'उदात्तस्वरितयोर्यणः' इति विभक्तिस्स्वर्यते ।
### मन्त्रः
तस्यै॒वैषा शान्ति॒र्मनु॑र्भव ज॒नया॒ दैव्य॒ञ्जन॒मित्या॑ह  ।  
मान॒व्यो॑ वै प्र॒जास्ता ए॒वाद्याः᳚ कुरुते ।  
####  टीका
सर्वाः प्रजाः आद्या भोक्तव्याः विधेयाः कुरुते यजमानः ॥
### मन्त्रः

मन॑सो ह॒विर॒सीत्या॑ह स्व॒गाकृ॑त्यै  ।
####  टीका

15मनस इति हविर्होममन्त्रः - स्वगाकृत्यै आत्मीयदेवताया यत्स्वीकरणं तदर्थम् । 'ऊर्यादिच्विडाचश्च' इति डाच् । अस्य गतित्वात् 'तादौ च' इति गतेः प्रकृतिस्वरत्वम् ॥

### संयुक्तमन्त्रः
गात्रा॑णान्ते गात्र॒भाजो॑ भूया॒स्मेत्या॑हा॒शिष॑मे॒वैतामा शा᳚स्ते
### मन्त्रः
गात्रा॑णान्ते गात्र॒भाजो॑ भूया॒स्मेत्या॑ह ।  
आ॒शिष॑मे॒वैतामा शा᳚स्ते ।  
####  टीका

16गात्राणामित्यवदानप्राशनमन्त्रः ॥ भूयास्मेत्यादिकामाशिषमनेनाशास्ते ॥
### संयुक्तमन्त्रः

तस्यै॒ वा ए॒तस्या॒ एक॑मे॒वादे॑वयजन॒य्ँयदाल॑ब्धायाम॒भ्रः [13]  भव॑ति॒ यदाल॑ब्धायाम॒भ्रस्स्याद॒फ्सु वा᳚ प्रवे॒शये॒थ्सर्वा᳚व्ँ वा॒ प्राश्ञी॑या॒द्यद॒फ्सु प्र॑वे॒शये᳚द्यज्ञवेश॒सङ्कु॑र्या॒थ्सर्वा॑मे॒व प्राश्ञी॑यादिन्द्रि॒यमे॒वात्मन्ध॑त्ते
### मन्त्रः
तस्यै॒ वा ए॒तस्या॒ एक॑मे॒वादे॑वयजनम् ।  
यदाल॑ब्धायाम॒भ्रो भव॑ति ।  
####  टीका

17तस्यै वा इत्यादि ॥ तस्या अजावशायाः एकमेवादेवयजनं अदेवयोग्यम्, आलम्भनकाले एकं परिहर्तव्यं, किम्? यत् आलब्धायामस्यां गगने अभ्रो भवति दुर्दिनं भवतीत्यर्थः । तत्र यान्यहान्यमेघसंपन्नानि मन्यते तेषु तामालभेत ।
### मन्त्रः

यदाल॑ब्धायाम॒भ्रस्स्यात् + अ॒फ्सु वा᳚ प्रवे॒शये॒थ्सर्वा᳚व्ँ वा॒ प्राश्ञी॑यात्
####  टीका
तत्र प्रमादात् यद्यालब्धायामभ्रस्स्यात् अप्सु वैनां प्रवेशयेत्, सर्वां वा यजमान एव अन्वहं प्राश्नीयात् ।
### मन्त्रः

यद॒फ्सु प्र॑वे॒शये᳚द् यज्ञवेश॒सङ्कु॑र्यात् ।   
सर्वा॑मे॒व प्राश्ञी॑यात् .. +
इ॒न्द्रि॒यमे॒वात्मन्ध॑त्ते ।  

####  टीका
प्रथमं पक्षं दूषयति - यदप्स्वित्यादि । यज्ञवेशसं यज्ञमेव व्यापादयेत् । तस्मात् 'एतेनैवास्यामन्त्रणोपादानानां प्रास्याथेतरावग्नावनुप्रहरेत्' इति बोधायनः । 'निधायैनामाद्यात्' इत्याजीगविः ॥
### संयुक्तमन्त्रः
सा वा ए॒षा त्र॑या॒णामे॒वाव॑रुद्धा सव्ँवथ्सर॒सद॑स्सहस्रया॒जिनो॑ गृहमे॒धिन॒स्त ए॒वैतया॑ यजेर॒न्तेषा॑मे॒वैषाप्ता ॥
### मन्त्रः
सा वा ए॒षा त्र॑या॒णामे॒वाव॑रुद्धा ।  
स॒व्ँव॒थ्स॒र॒सद॑स्सहस्रया॒जिनो॑ गृहमे॒धिनः॑ ।  
त ए॒वैतया॑ यजेर॒न्तेषा॑मे॒वैषाप्ता ॥
####  टीका

18सा वा एषेत्यादि ॥ गतम् । तस्मात्तेषामेवैकोनया यजेतेति । तेषामेवैषाप्ता एतत्फलावाप्तिरिति ॥

इति तृतीये चतुर्थे तृतीयोनुवाकः ॥  

## अनुवाकः ४ . जयहोममन्त्राः, तत्प्रशंसा च

१३ त्रिष्टुप् ,

विश्वेदेवा ऋषयः
### संयुक्तमन्त्रः
चि॒त्तञ्च॒ चित्ति॒श्चाकू॑त॒ञ्चाकू॑तिश्च॒ विज्ञा॑तञ्च वि॒ज्ञान॑ञ्च॒ मन॑श्च॒ शक्व॑रीश्च॒ दर्श॑श्च पू॒र्णमा॑सश्च बृ॒हच्च॑ रथन्त॒रञ्च॑
### मन्त्रः
चि॒त्तञ्च॑  +++( मास्तु)+++  ।   

####  टीका
1अथ जयाः स्पर्धमानस्य 'स्पर्धमानेनैते होतव्याः' इति, सामान्येन विहिताश्च 'येन कर्मणेर्त्सेत्' इति । चित्तं चेत्यादयस्स्रुवाहुतयः । चशब्दस्समुच्चयार्थः; वाक्यस्यापरिसमाप्तत्वात् । माऽस्त्विति शेषः । येन चेतयते तच्चित्तम् ।
### मन्त्रः

चित्ति॒श्च +++( मास्तु)+++  ।   
####  टीका
चित्तिश्चेतना ।
### मन्त्रः

आकू॑तञ्च +++( मास्तु)+++  ।   
####  टीका
आकूतं संकल्प्यो विषयः ।
### मन्त्रः

आकू॑तिश्च +++( मास्तु)+++  ।   
####  टीका
आकूतिस्संकल्पः ।
### मन्त्रः
विज्ञा॑तञ्च +++( मास्तु)+++  ।   

####  टीका
विज्ञातं विविधं ज्ञातव्यम् ।
### मन्त्रः
वि॒ज्ञान॑ञ्च +++( मास्तु)+++  ।   
####  टीका
विज्ञानं विविधं वेदनम् ।
### मन्त्रः

मन॑श्च +++( मास्तु)+++  ।   
####  टीका
मनः अन्तःकरणम् ।
### मन्त्रः
शक्व॑रीश्च +++( मास्तु)+++  ।   

####  टीका
शक्वरी शक्वर्यः चक्षुरादिबाह्येन्द्रियशक्तयः । 'वा छन्दसि' इति पूर्वसवर्णदीर्घत्वम् । आकूत्यादिषु त्रिषु गतेः प्रकृतिस्वरत्वम् ।
### मन्त्रः
दर्श॑श्च +++( मास्तु)+++  ।   

पू॒र्णमा॑सश्च +++( मास्तु)+++  ।   
####  टीका
दर्शपूर्णमासौ कालौ, कर्मणी वा । सर्वेषां कर्मकालानां कर्मणां च प्रधानयोरुपादानमुपलक्षणार्थम् ।
### मन्त्रः
बृ॒हच्च॑  +++( मास्तु)+++  ।   

र॒थ॒न्त॒रञ्च॑  +++( मास्तु)+++  ।   
####  टीका

एवं बृहद्रथन्तरयोस्साम्नोर्वेदितव्यम् ॥

### संयुक्तमन्त्रः
प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छदु॒ग्रᳶ पृ॑त॒नाज्ये॑षु॒ तस्मै॒ विश॒स्सम॑नमन्त॒ सर्वा॒स्स उ॒ग्रस्स हि हव्यो॑ ब॒भूव॑  
### मन्त्रः
प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छत् ।  
####  टीका

2अथ प्रजापतिर्जयानिति अत्र त्रयोदशी त्रिष्टुप् ॥ 'वृष्णे' इति प्रथमपादान्तः 'सर्वाः' इति तृतीयापादान्तः । प्रजापतिर्जयानेतानिन्द्राय वृष्णे वर्षित्रे प्रायच्छत् दत्तवान् ।
### मन्त्रः
उ॒ग्रᳶ पृ॑त॒नाज्ये॑षु ।
####  टीका
उग्रः उद्गीर्णः पृतनाज्वेषु संग्रामाभिगमनेषु उद्गीर्णशक्तिः प्रजापतिः । यद्वा - जयान् लब्ध्वा इन्द्रःसंग्रामेषूद्गीर्णो बतूव । अजः अञ्जो वा भावे यति छान्दसं रूपं, अत एवानवग्रहः ।
### मन्त्रः
तस्मै॒ विश॒स्सम॑नमन्त ।  
####  टीका

ततः प्रभृति तस्मै इन्द्राय सर्वा विशः प्रजास्समनमन्त प्रतिज्ञाविधेया अभवन् । स उग्रः स खलूग्रो भवति, यस्मै विशस्समनमन्त, याः पूर्वं स्पर्धीताः ।
### मन्त्रः

सर्वा॒स्स उ॒ग्रस्स हि हव्यो॑ ब॒भूव॑ ।  
####  टीका

यद्वा - यो जयान् जुहोति स खलूग्रो भवति स एब हव्यो यागार्हश्च इज्यश्च बभूव भवति । छान्दसो लिट् ॥

### संयुक्तमन्त्रः
देवासु॒रास्सय्ँय॑त्ता आस॒न्थ्स इन्द्र॑ᳶ प्र॒जाप॑ति॒मुपा॑धाव॒त्तस्मा॑ ए॒ताञ्जया॒न्प्राय॑च्छ॒त्तान॑जुहो॒त्ततो॒ वै दे॒वा असु॑रानजय॒न्यदज॑य॒न्तज्जया॑नाञ्जय॒त्वꣵ स्पर्ध॑मानेनै॒ते हो॑त॒व्या॑ जय॑त्ये॒व ताम्पृत॑नाम् ॥ [15]   
### मन्त्रः
 दे॒वा॒सु॒रास्सय्ँय॑त्ता आसन् ।

स इन्द्र॑ᳶ प्र॒जाप॑ति॒मुपा॑धावत् ।  

तस्मा॑ ए॒ताञ्जया॒न्प्राय॑च्छत् ।  

तान॑जुहोत् ।   

ततो॒ वै दे॒वा असु॑रानजयन्  ।  

####  टीका

3अथ जयानां ब्राह्मणं - देवासुरा इत्यादि ॥

### मन्त्रः

यदज॑य॒न् तज्जया॑नाञ्जय॒त्वम् ।   
स्पर्ध॑मानेनै॒ते हो॑त॒व्या॑ जय॑त्ये॒व ताम्पृत॑नाम् ॥ [15]  

####  टीका
तज्जयानां जयत्वमिति । जयति परसेनामेतैरिति जयाः ॥

इति तृतीये चतुर्थे चतुर्थोनुवाकः ॥  

## अनुवाकः ५ अभ्यातानमन्त्राः

विश्वेदेवा ऋषयः
### संयुक्तमन्त्रः
अ॒ग्निर्भू॒ताना॒मधि॑पति॒स्स मा॑व॒त्विन्द्रो᳚ ज्ये॒ष्ठाना᳚य्यँ॒मᳶ पृ॑थि॒व्या वा॒युर॒न्तरि॑ख्षस्य॒ सूर्यो॑ दि॒वश्च॒न्द्रमा॒ नख्ष॑त्राणा॒म्बृह॒स्पति॒र्ब्रह्म॑णो मि॒त्रस्स॒त्याना॒व्ँवरु॑णो॒ऽपाꣳ स॑मु॒द्रस्स्रो॒त्याना॒मन्न॒ꣳ॒ साम्रा᳚ज्याना॒मधि॑पति॒ तन्मा॑वतु॒ सोम॒ ओष॑धीनाꣳ सवि॒ता प्र॑स॒वानाꣳ॑ रु॒द्रᳶ प॑शू॒नान्त्वष्टा॑ रू॒पाणा॒व्ँविष्णु॒ᳶ पर्व॑तानाम्म॒रुतो॑ ग॒णाना॒मधि॑पतय॒स्ते मा॑ऽवन्तु
### मन्त्रः
अ॒ग्निर्भू॒ताना॒मधि॑पति॒स्स मा॑व॒तु   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}

####  टीका

1येन कर्मणेर्त्सेत्तत्राभ्यातानान् सप्तदश स्रुवाहुतीर्जुहोति - अग्निर्भूतानामित्यादीन् ॥ हुत्वाहुत्वा वाचयति - पितरः पितामहा इति । इयं जगती अतिजगती वा । 'आशिषि' इति तृतीयपादान्तः । अग्निः भूतानां प्रजानां अधिपतिः स्वामी स माऽवतु रक्षतु स्वाहुतमिदमस्तु तस्मा इति । 'अधिपतिस्स माऽवतु' इति सर्वत्रानुषज्यते । यत्र तु लिङ्गभेदो वचनभेदो वा भवति तत्राम्नायत एव स विशेषः, यथा - 'अन्नं साम्राज्यानामधिपति तन्माऽवतु' 'मरुतो गणानामधिपतयस्ते माऽवन्तु' इति ॥
### मन्त्रः
इन्द्रो᳚ ज्ये॒ष्ठाना᳚म्  +++(अधिपतिः, स मा अवतु)+++ ।   {अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}
####  टीका

2इन्द्रो ज्येष्ठानामधिपतिः [वृद्धतमानां लोकपालानाम्] ॥
### मन्त्रः
य॒मᳶ पृ॑थि॒व्याः      +++(अधिपतिः, स मा अवतु)+++ ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}  
####  टीका

3यमोग्निविशेषः, 'अग्निर्वाव यम इयं यमी' इति । यम एव वा ॥
### मन्त्रः
वा॒युर॒न्तरि॑ख्षस्य      +++(अधिपतिः, स मा अवतु)+++  ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    

सूर्यो॑ दि॒वः   +++(अधिपतिः, स मा अवतु)+++ ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    

च॒न्द्रमा॒ नख्ष॑त्राणाम्   +++(अधिपतिः, स मा अवतु)+++।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

4-6वायुरन्तरिक्षस्येत्यादि ॥ गतम् ॥
### मन्त्रः
बृह॒स्पति॒र्ब्रह्म॑णः    +++(अधिपतिः, स मा अवतु)+++।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

7बृहस्पतिर्ब्रह्मणः ऋत्विजोधिपतिः ब्राह्मणजनेर्वा । बृहस्पतिशब्दो वनस्पत्यादित्वादाद्युदात्तः ॥
### मन्त्रः
मि॒त्रस्स॒त्याना᳚म्    +++(अधिपतिः, स मा अवतु)+++ ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}
####  टीका

8मित्रस्सत्यानां सत्यवताम् ॥
### मन्त्रः
वरु॑णो॒ऽपाम्    +++(अधिपतिः, स मा अवतु)+++ ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    

####  टीका

9वरुणोपां स्थावराणाम् । 'ऊडिदम्' इति षष्ठ्या उदात्तत्वम् ॥
### मन्त्रः

स॑मु॒द्रस्स्रो॒त्याना॒म्    +++(अधिपतिः, स मा अवतु)+++  ।  
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

10समुद्रस्स्रोत्यानां स्रोतसि भवानां नद्यादीनाम् । 'स्रोतसो विभाषा ड्यड्ड्यौ' इति ड्यः ॥
### मन्त्रः

अन्न॒ꣳ॒ साम्रा᳚ज्याना॒मधि॑पति॒ तन्मा॑वतु  ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    

####  टीका

11अन्नं साम्राज्यानां सम्यग्राजवतां अधिपति मा अवतु ॥
### मन्त्रः
सोम॒ ओष॑धीनाम् +++(अधिपतिः, स मा अवतु)+++
।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

12सोम ओषधीनां फलपाकान्ताम् ॥
### मन्त्रः
स॒वि॒ता प्र॑स॒वाना᳚म्   +++(अधिपतिः, स मा अवतु)+++ ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

13सविता प्रसवानां अनुज्ञानानाम् ॥
### मन्त्रः
रु॒द्रᳶ प॑शू॒नाम् +++(अधिपतिः, स मा अवतु)+++ ।   

{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

14रुद्रः पशूनां द्विपदां चतुष्पदां च । 'नामन्यतरस्याम्' इति नाम उदात्तत्वम् ॥
### मन्त्रः
त्वष्टा॑ रू॒पाणा᳚म्   +++(अधिपतिः, स मा अवतु)+++ ।   

{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}    
####  टीका

15त्वष्टा रूपाणां रूपणीयानाम् ॥
### मन्त्रः

विष्णु॒ᳶ पर्व॑तानाम्    +++(अधिपतिः, स मा अवतु)+++  ।   
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}   

####  टीका

16विष्णुः पर्वतानां धारणानां धराधराणां तेषामपि धारकत्वात् ॥
### मन्त्रः
म॒रुतो॑ ग॒णाना॒मधि॑पतय॒स्ते मा॑ऽवन्तु
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}   
####  टीका

17मरुतो गणानां संघातानामधिपतयः ते मा अवन्तु ॥

### मन्त्रः
पित॑रᳶ पितामहाᳶ परेऽवरे॒ तता᳚स्ततामहा इ॒ह मा॑ऽवत ।   

####  टीका

18पितरः इत्यादीनि षडामन्त्रितपदानि । पितृततशब्दयोः पादादित्वात् षाष्ठिकमामन्त्रिताद्युदात्तत्वम् । अन्येषां तु निघातः । तत्र पितरः उत्पादयितारः । तेषां पितरः पितामहाः । जीवपितृतार्थं पितामहग्रहणम् ॥    
लेपभाजश्चतुर्थाद्याः पित्राद्याः पिण्डभागिनः ।   
सपिण्डता तु पुरुषे सप्तमे विनिवर्तते ॥ इति ॥



सप्तमादूर्ध्वं ये विप्रकृष्टास्ते परे । ततोर्वाचीनास्सान्नीकृष्टाः अवरे । तताः येभ्यो दीयते पिण्डस्ते तताः पित्रादयस्त्रयः । तेषां पितरस्ततामहाः ये न पृथक्पिण्डभाजः उभयत्रापि पिण्डभाजश्च । ते सर्वे यूयमिह कर्मणि वर्तमानं मां अवत रक्षत ।
### संयुक्तमन्त्रः
अ॒स्मिन्ब्रह्म॑न्न॒स्मिन्ख्ष॒त्रे᳚ऽस्यामा॒शिष्य॒स्याम्पु॑रो॒धाया॑म॒स्मिन्कर्म॑न्न॒स्यान्दे॒वहू᳚त्याम् ॥ [16]   
### मन्त्रः

अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥ [16]  
####  टीका
अस्मिन्नित्यादि । 'निमित्तात्कर्मसंयोगे' इति सर्वा निमित्तसप्तमी । अस्मिन् ब्रह्मन् ब्राह्मणे जातिनिर्देशोयं, इयं ब्राह्मणजातिस्संपद्यतामिति । ब्राह्मणस्य निमित्तं वा । 'ऊडिदम्' इति सप्तम्या उदात्तत्वम् । क्षत्रे क्षत्रजातौ । आशिषि आशासनीये फले प्रजापश्वादौ । 'आशासः क्वौ' इतीत्वम्, 'शासिवसि घसीनां च' इति षत्वम् । पुरोधायां पुरस्करणे सर्वेषां प्राधान्ये । पुरस उपसर्गभावात् 'आतश्चोपसर्गे' इति भिदादिर्द्रष्टव्यः । कर्मणि क्रियमाणे क्रियाविशेषे देवहूयां देवानामाह्वाने पूजायाम् । दासीभारादित्वात्पूर्वपदप्रकृतिस्वरत्वम् ॥


इति तृतीये चतुर्थे पञ्चमोनुवाकः ॥  

## अनुवाकः ६ जयाभ्यातानराष्टभृद्धोमविधानम्  

विश्वेदेवा ऋषयः

### संयुक्तमन्त्रः
दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा ए॒तान॑भ्याता॒नान॑पश्य॒न्तान॒भ्यात॑न्वत
### मन्त्रः
दे॒वा वै यद्य॒ज्ञेऽकु॑र्वत ।  
तदसु॑रा अकुर्वत ।  
ते दे॒वा ए॒तान॑भ्याता॒नान॑पश्यन्   ।  
तान॒भ्यात॑न्वत  ।  
####  टीका
1अथ जयाभ्यातानानां राष्ट्रभृतां ब्राह्मणम् । तत्रादावनन्तराधिकृतानां विशिष्टफलहेतुत्वमाह - देवा वा इत्यादि ॥ अभ्यातन्यते आभिमुख्येनानीयते कर्मसमृद्धिरेभिरिति अभ्यातानाः, करणे घञ्, थाथादिनोत्तरपदान्तोदात्तत्वम् । तानभ्यातन्वत आभिमुख्येन शास्त्रमर्यादया चाकुर्वन् अजुहवुः ॥
### संयुक्तमन्त्रः

यद्दे॒वाना॒ङ्कर्मासी॒दार्ध्य॑त॒ तद्यदसु॑राणा॒न्न तदा᳚र्ध्यत
### मन्त्रः

यद्दे॒वाना॒ङ्कर्मासी॒दार्ध्य॑त  ।  
तद्यदसु॑राणा॒न्न तदा᳚र्ध्यत ।   
####  टीका

2यद्देवानामित्यादि ॥ अभ्यातानानां देवैरेव विहितत्वात् ॥
### संयुक्तमन्त्रः

### मन्त्रः
येन॒ कर्म॒णेर्थ्से॒त्तत्र॑ होत॒व्या॑ ऋ॒ध्नोत्ये॒व तेन॒ कर्म॑णा
####  टीका

3येनेत्यादि ॥ यत् कर्म येन कर्मणा ईर्त्सेत् इदं मे समृद्ध्येतेति तस्मिन्नभ्याताना होतव्याः न केवलं भ्रातृव्यवतैव । ऋधेस्सनि 'आप् ज्ञप्यृधमीत्' इतीत्वम्, अभ्यासलोपश्च । केचिदाहुः - येन कर्मणेर्त्सेत् तत्र होतव्याः सर्वेऽप्यभ्याताना जया राष्ट्रभृतश्चेति । तत्र होतव्या एव क्रमात् जया अभ्याताना राष्ट्रभृत इति

### संयुक्तमन्त्रः
यद्विश्वे॑ दे॒वास्स॒मभ॑र॒न्तस्मा॑दभ्याता॒ना वै᳚श्वदे॒वा यत्प्र॒जाप॑ति॒र्जया॒न्प्राय॑च्छ॒त्तस्मा॒ज्जयाः᳚ प्राजाप॒त्याः [17]  यद्रा᳚ष्ट्र॒भृद्भी॑ रा॒ष्ट्रमाद॑दत॒ तद्रा᳚ष्ट्र॒भृताꣳ॑ राष्ट्रभृ॒त्त्वन्ते दे॒वा अ॑भ्याता॒नैरसु॑रान॒भ्यात॑न्वत॒ जयै॑रजयन्राष्ट्र॒भृद्भी॑ रा॒ष्ट्रमाद॑दत॒ यद्दे॒वा अ॑भ्याता॒नैरसु॑रान॒भ्यात॑न्वत॒ तद॑भ्याता॒नाना॑मभ्यातान॒त्वय्यँज्जयै॒रज॑य॒न्तज्जया॑नाञ्जय॒त्वय्यँद्रा᳚ष्ट्र॒भृद्भी॑ रा॒ष्ट्रमाद॑दत॒ तद्रा᳚ष्ट्र॒भृताꣳ॑ राष्ट्रभृ॒त्त्वम्  
### मन्त्रः

यद्विश्वे॑ दे॒वास्स॒मभ॑रन्  ।  
तस्मा॑दभ्याता॒ना वै᳚श्वदे॒वाः  ।  
यत्प्र॒जाप॑ति॒र्जया॒न्प्राय॑च्छत् ।  
तस्मा॒ज्जयाः᳚ प्राजाप॒त्याः ।  

यद्रा᳚ष्ट्र॒भृद्भी॑ रा॒ष्ट्रमाद॑दत ।   
तद्रा᳚ष्ट्र॒भृताꣳ॑ राष्ट्रभृ॒त्त्वम् ।  
####  टीका

4अधुना अपकृतं भ्रातृव्यवन्तमेवाधिकृत्य क्रमविशेषं चाह - यद्विश्वे देवा इत्यादि ॥ भ्रातृव्यवतोयं क्रमः, अभ्याताना जया राष्ट्रभृत इति ।
### मन्त्रः
ते दे॒वा अ॑भ्याता॒नैरसु॑रान॒भ्यात॑न्वत


####  टीका
ते देवा इत्यादि । असुरान् भ्रातृव्यानभ्यातन्वत विधेयानकुर्वत ।
### मन्त्रः
जयै॑रजयन् ।
####  टीका
ततश्च जयैरजयन् विनष्टैश्वर्यानकुर्वत ।
### मन्त्रः

राष्ट्र॒भृद्भी॑ रा॒ष्ट्रमाद॑दत ।
####  टीका
राष्ट्रभृद्भिः तेषां राष्ट्रं अधिवासं आददत आत्मसादकुर्वत ।
### मन्त्रः

यद्दे॒वा अ॑भ्याता॒नैरसु॑रान॒भ्यात॑न्वत ।
####  टीका
अभ्यातन्वते आभिमुख्येनानीयते भ्रातृव्य एभिरिति अभ्यातानाः ।
### मन्त्रः
तद॑भ्याता॒नाना॑मभ्यातान॒त्वम्   ।   
यँज्जयै॒रज॑य॒न्तज्जया॑नाञ्जय॒त्वम्  ।   
####  टीका
जयते भ्रातृव्य एभिरिति जयाः, करणे एरच्, 'जयः करणम्' इत्याद्युदात्तत्वम् ।
### मन्त्रः
यद्रा᳚ष्ट्र॒भृद्भी॑ रा॒ष्ट्रमाद॑दत।   
####  टीका
राष्ट्रं भ्रातृव्यस्य भ्रियते आत्मना धार्यते एभिरिति राष्ट्रभृतः । विभर्तेः करणे क्विप् । हरतेर्वा 'हृग्रहोर्भः' इति भत्वम् ।
### मन्त्रः

तद्रा᳚ष्ट्र॒भृताꣳ॑ राष्ट्रभृ॒त्त्वम् ।   
####  टीका
भ्रातृव्यस्य राष्टं ह्रियते एभिरिति राष्ट्रभृतः, कृदुत्तरपदप्रकृतिस्वरत्वम् ॥

### मन्त्रः
ततो॑ दे॒वा अभ॑व॒न्परासु॑राः ।
####  टीका

5ततो देवा इत्यादि ॥ ततस्तादृशात्प्रयोगात् देवा भूतिमन्तस्संपन्नाः, असुराश्च पराभूताः ॥
### संयुक्तमन्त्रः
यो भ्रातृ॑व्यवा॒न्थ्स्याथ्स ए॒ताञ्जु॑हुयादभ्याता॒नैरे॒व भ्रातृ॑व्यान॒भ्यात॑नुते॒ जयै᳚र्जयति राष्ट्र॒भृद्भी॑ रा॒ष्ट्रमा द॑त्ते॒ भव॑त्या॒त्मना॒ परा᳚स्य॒ भ्रातृ॑व्यो भवति ॥ [18]  

### मन्त्रः
यो भ्रातृ॑व्यवा॒न्थ्स्यात् ।     
स ए॒ताञ्जु॑हुयात् ।  
अ॒भ्या॒ता॒नैरे॒व भ्रातृ॑व्यान॒भ्यात॑नुते ।  
जयै᳚र्जयति ।   
रा॒ष्ट्र॒भृद्भी॑  रा॒ष्ट्रमा  द॑त्ते॒ भव॑ति  ।  

####  टीका

8देवा वै यद्यज्ञे इत्युपक्रममुपसंहृतं [संहर्तुं] यो भ्रातृव्यवान् स्यात् इत्यादि ॥ गतम् ।
### मन्त्रः

आ॒त्मना॒ परा᳚स्य॒ भ्रातृ॑व्यो भवति ॥
####  टीका
आत्मना प्रकृत्यादित्वात्तृतीया ॥

इति तृतीये चतुर्थे षष्ठोणुवाकः ॥  

## अनुवाकः ७ राष्ट्रभृन्मन्त्राः   

विश्वेदेवा ऋषयः

### संयुक्तमन्त्रः
ऋ॒ता॒षाडृ॒तधा॑मा॒ऽग्निर्ग॑न्ध॒र्वस्तस्यौष॑धयोऽफ्स॒रस॒ ऊर्जो॒ नाम॒ स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ स्वाहा॒ ताभ्य॒स्स्वाहा॑
### मन्त्रः
ऋ॒ता॒षाडृ॒तधा॑मा॒ अग्निर्ग॑न्ध॒र्वः +++('स इदं ब्रह्म क्षत्रं पातु')+++, तस्यौष॑धयोऽफ्स॒रसः॑  , ऊर्जो॒ नाम॒,  स इ॒दम्ब्रह्म॑ ख्ष॒त्रम्पा॑तु॒ ,ता इ॒दम्ब्रह्म॑ ख्ष॒त्रम्पा᳚न्तु॒,  तस्मै॒ स्वाहा॒ , ताभ्य॒स्स्वाहा॑
####  टीका
1अथ राष्ट्रकामादिभ्यो विहिता राष्ट्रभृतः ऋताषाडृतधामेत्यादयः द्विस्स्वाहाकारं होतव्याः । तस्मा इति गन्धर्वाय । ताभ्य इत्यप्सरोभ्यः । 'स इदं ब्रह्म क्षत्रं पातु' इति गन्धर्वेष्वनुषज्यते । 'ता इदं ब्रह्म क्षत्रं पान्तु' इत्यप्सरस्सु ।
भुवनस्य पते इति पञ्चपदा पङ्क्तिः । 'भुवनस्य पते ' इति प्रथमपादान्तः । इयं च पर्यायाणां सप्तमी, आहुतीनां त्रयोदशी ।
अथ 'स नो भुवनस्य्' इति न्यङ्कुसारिणी । द्वितीयः पादो द्वादशाक्षरः । इयं तु पर्या याणां द्वादशी, आहुतीनां द्वाविंशतिः ।

ऋताषाट् ऋतं सत्यं यज्ञं वा सहते अभिभवति अतःपरं नास्ति सत्यं यज्ञो वा । ऋतेन वा विश्वमभिभवति । 'छन्दसि सहः' इति ण्विः, 'अन्येषामपि दृश्यते' इति दीर्घत्वम्, 'सहेस्साढस्सः' इति षत्वम् ।

ऋतधामा ऋतं सत्यं यज्ञो वा धाम स्थानं तेजो वा यस्य स ऋतधामा । ईदृशत्वादग्निर्गन्धर्वः गान्धारबन्धं धारयति उदकं वा यागद्वारेणोत्पादयतीति गन्धर्वः, पृषोदरादिः । तस्य सम्बन्धिन्यः तेनाह्रियमाणा ओषधयः अप्सरस्त्वेन रूप्यन्ते, गन्धर्वाणामप्सरसो भार्याः, अपस्सारयन्ति अन्नं भूत्वा आहुतिद्वारेणादित्यं प्राप्नुवन्ति यथोक्तं 'अग्नौ प्रास्ताहुतिस्सम्यगादित्यमुपतिष्ठते' इत्यादि । ऊर्जो नामान्नाख्यः, अन्नं भूत्वेत्यर्थः ।

केचिदाहुः - दोग्धृस्थानीयोग्निः वत्सस्थानीयाभिरोषधीभिः गां पयो दुघे इति स तादृशोग्निः इदं ब्रह्म क्षत्रं च पात्विति अस्मानाहुतिद्वारेण, प्राधान्यात्तयोर्ग्रहणं सर्वस्थावरजङ्गमप्रदर्शनार्थम् । ताश्च तादृश्योप्सरसः इदं क्षत्रं च पातु, तस्मा अग्नये स्वा हुतं करोमि ताभ्यश्चाप्सरोभ्यः ।

एवं सर्वेषु पर्यायेषु द्रष्टव्यम् ॥
### संयुक्तमन्त्रः
सꣳहि॒तो वि॒श्वसा॑मा॒ सूर्यो॑ गन्ध॒र्वस्तस्य॒ मरी॑चयोऽफ्स॒रस॑ आ॒युव॑स्

### मन्त्रः
स॒ꣳ॒हि॒तो वि॒श्वसा॑मा॒ सूर्यो॑ गन्ध॒र्वस् ++('स इदं ब्रह्म क्षत्रं पातु')+++तस्य॒ मरी॑चयोऽफ्स॒रस॑ +++(+++( 'ता इदं ब्रह्म क्षत्रं पान्तु')+++)+++ आ॒युवः॑  [नाम॒]

{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(सूर्याय)+++स्वाहा॒ ताभ्य॒स् +++(अप्सरोभ्यः)+++ स्वाहा॑}

####  टीका

2संहितः सन्धीयतेऽनेनेति संहितः करणे क्तः, नैशी सूर्यप्रवृत्तिर्लक्ष्यते दर्शनात्मिका । विश्वसामा विश्वं सामावसितमस्मिन्निति विश्वसासा । अनेनापि नैशी वृत्तिर्लक्ष्यते अदर्शनात्मिका । 'बहुव्रीहौ विश्वं संज्ञायाम्' इति विश्वशब्दोन्तोदात्तः । एवं अहोरात्रे प्रवर्तयन् सूर्यः गन्धर्वः व्याख्यातः मरीचयोप्सरसः मारयन्ति शोषयन्ति सलिलं दिवसविशेषेषु वर्षार्थमेवेति मरीचयः । अपां सारयितारोप्सरसः । आविष्टलिङ्गत्वादप्सरश्शब्दस्स्त्रीलिङ्गेनैवोच्यते । वत्सस्थानीया वा पूर्ववत् ।

आयुवः गमनशीलाः विश्वव्यापिनः । एतेः 'छन्दसीणः' इत्युण्प्रत्ययः, 'जसादिषु वा वचनं प्राङ्णौ चङ्युपधायाः' इति जसि गुणाभावः, 'तन्वादीनां छन्दसि बहुलम्' इत्युवङ् । नामेत्यादिस्सर्वत्रानुषङ्गः ॥
### संयुक्तमन्त्रः

सुषु॒म्नस्सूर्य॑रश्मिश्च॒न्द्रमा॑ गन्ध॒र्वस्तस्य॒ नख्ष॑त्राण्यफ्स॒रसो॑ बे॒कुर॑यः
### मन्त्रः
सु॒षु॒म्नस्सूर्य॑रश्मिश्च॒न्द्रमा॑ गन्ध॒र्वः +++('स इदं ब्रह्म क्षत्रं पातु')+++ तस्य॒ नख्ष॑त्राण्यफ्स॒रसो॑ +++('ता इदं ब्रह्म क्षत्रं पान्तु')+++ बे॒कुर॑यः [नाम॒]  
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(चन्द्रमसे)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}

####  टीका

3सुषुम्नः सुसूते शोभनं सुखं यो न इति । 'नञ्सुभ्याम्' इत्युत्तरपदान्तोदात्तत्वम् । चन्द्रो ह्यमृताद्देवपितृमनुष्यान् सुखयति । सूर्यरश्मिरेव रश्मिः यस्य अमृतात्मकत्वात् चन्द्रस्य । यथाऽऽहुः -
सूर्योग्निमयो गोळः
चन्द्रोम्बुमयस्स्वभाक्तस्स्वच्छः ।
तस्मात्स्वतो रश्म्यभावात् सूर्यरश्मिभिरेवायं दीप्यते इति । तदप्याहुः -
भूग्रहभानां गोळार्धानि स्वच्छायया विवर्णानि ।
अर्धानि यथासारं सूर्याभिमुखानि दीप्यन्ते ॥ इति ॥

एतदुक्तं भवति । यदस्यैवान्तस्थस्य चन्द्रबिम्बस्यार्धमेकं सर्वदा भास्वरं भवति, अर्धं तद्व्यतिरिक्तवर्णं दृश्यते । तत्रेदं कारणं - सूर्याभिमुखं यदर्वं तत्सूर्यरश्मिभिरादीप्यते, अन्यत्स्वामेव छायामवलम्बति । किमिति तर्हि चन्द्रमसो बिम्बार्धं सर्वदा न चकास्ति चकास्त्येव । किमिति नोपलभ्यते । उच्यते - अमावास्यायां चन्द्रमस उपर्यादित्यः तदासौ तस्य चन्द्रमसः उपरि यद्बिम्बार्धं तदशेषमवभासयति । ततश्चन्द्रस्यामावास्ययोपलक्षितोपरिबिम्बे केन्द्रात् यथा यथा पश्चादादित्योवलम्बते तथा तथा चन्द्रमसो बिम्बं केन्द्रस्य परतोवलम्बते तत्केन्द्रवशाच्चन्द्रमसो बिम्बार्धं यावदेवामावास्योपलक्षिते बिम्बस्यार्धादधोवलम्बते तावच्चन्द्रमसो बिम्बं अस्माभिरुपलभ्यते । शेषमुपरिस्थितत्वात् सूर्याभिमुखं दीप्यमानमपि नोपलभ्यते । तस्माद्यावद्यावत्सवितृकराश्लिष्टमवलम्बते तावत्तावच्छुक्लश्चन्द्रमा उपलभ्यते । तेनमी ज्योत्स्त्नावितानावभासिनश्चन्द्रकराः सूर्य मरीचय एव । केन तर्हि सवितृमरीचयोम्बुमयस्वभावे च श्यामे चन्द्रबिम्बे सम्मूर्छिता नैशं ध्वान्तमुपध्वंसयन्ति । उच्यते - यथा दर्पणे जले वा दिवाकरकरास्सम्मूर्छितास्सन्तो गृहान्तर्गर्तं तमः क्षपयन्ति एवं तदिति द्रष्टव्यम् । अन्यच्च यो यः चन्द्रबिम्बप्रदेशः सवितृमार्गे ऋजुत्वेन व्यवस्थितः स एव शुक्ल उपलक्ष्यते नेतर इत्यवगन्तव्यम् । एवं च निरुक्ते पठ्यते - 'तस्यैको रश्मिः चन्द्रमसं प्रतिदीप्यते तेनोत्प्रेक्षितव्यमादित्योस्य दीप्तिर्भवति' इति । तादृशः चन्द्रमा गन्धर्वः नक्षत्राण्यप्सरसः वृष्टिहेतुत्वात् । बेकुरयः वर्णव्यावृत्तिश्छान्दसी, भेकुरयः । वाजसनेयिनामेष एव पाठः । भयं यक्ष्माख्यं चन्द्रस्य कृतवत्यः इत्यर्थः । बिभेतेर्व्यत्ययेन भावे विन्, करोतेरौणादिके किप्रत्यये छान्दसमुत्वम् । अन्य आहुः - वृष्ट्यादिकरणशीलाः बेकुरयः । वेरुपसर्गस्य स्वरव्यञ्जनयोर्वृत्तिरिति ॥

### संयुक्तमन्त्रः
भु॒ज्युस्सु॑प॒र्णो य॒ज्ञो ग॑न्ध॒र्वस्तस्य॒ दख्षि॑णा अफ्स॒रस॑स्स्त॒वाः
### मन्त्रः
भु॒ज्युस्सु॑प॒र्णो य॒ज्ञो ग॑न्ध॒र्वस् +++('स इदं ब्रह्म क्षत्रं पातु')+++ तस्य॒ दख्षि॑णा अफ्स॒रस॑स् +++('ता इदं ब्रह्म क्षत्रं पान्तु')+++ स्त॒वाः [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(यज्ञाय)+++ स्वाहा॒ ताभ्य॒स् +++(अप्सरोभ्यः)+++स्वाहा॑}

####  टीका

4भुज्युः भुनक्ति पालयति विश्वमिति भुज्युः, भुजेरौणादिकः क्युप्रत्ययः । सुपर्णः शोभनपतनः शोभनगमनः । पूर्वपदान्तोदात्तत्वम् । ईदृशो यज्ञः गन्धर्वो भवति । दक्षिणा अप्सरसः । दक्षिणा, दक्ष वृद्धौ, दक्षिणेति कल्याण्यः दक्षिणावृद्ध्यै भवन्ति । तामेव कल्याणतामाह - स्तवा इति । स्तूयन्त इति स्तवाः । यद्वा - स्तूयते पुरुषो याभिस्ताः स्तवाः यो भूरि ददाति सः स्तूयते हि लोके न कर्मणैव । ऋदोरप् । उञ्छादिर्द्रष्टव्यः ॥
### संयुक्तमन्त्रः
प्र॒जाप॑तिर्वि॒श्वक॑र्मा॒ मनः॑ [19] ग॒न्ध॒र्वस्तस्य॑र्ख्सा॒मान्य॑फ्स॒रसो॒ वह्न॑यः
### मन्त्रः
प्र॒जाप॑तिर्वि॒श्वक॑र्मा॒  मनो॑ गन्ध॒र्वः  +++('स इदं ब्रह्म क्षत्रं पातु')+++ तस्य॑र्ख्सा॒मान्य॑फ्स॒रसो॒ +++('ता इदं ब्रह्म क्षत्रं पान्तु')+++ वह्न॑यः  [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मनसे)+++स्वाहा॒ ताभ्य॒स्  +++(अप्सरोभ्यः)+++ स्वाहा॑}

####  टीका

5प्रजापतिः प्रजानां पालयिता । 'पत्यावैश्वर्ये' इति पूर्वपदप्रकृतिस्वरत्वम् । विश्वकर्मा विश्वं करणीयं यस्य स विश्वकर्माः ; मनोनिबन्धनत्वात्सर्वप्रवृत्तीनाम् । पूर्ववद्विश्वशब्दस्य अन्तादोत्तत्वम् । उभयत्रापि लिङ्गव्यत्ययः । यद्वा - प्रजापतिर्वीश्वकर्मभावेन स्तूयते तत्कार्यभावेन प्रवणार्थं, लुप्तोपमा वा । मनो गन्धर्वः सम्यग्यागनिवृत्तेः । ऋक्सामान्यप्सरसः. यजुषामप्युपलक्षणम् । वह्नयः ऋगादयः यज्ञं वहन्ति मनसा गृहीतत्वात्ताः ॥
### संयुक्तमन्त्रः
इषि॒रो वि॒श्वव्य॑चा॒ वातो॑ गन्ध॒र्वस्तस्यापो᳚ऽफ्स॒रसो॑ मु॒दा
### मन्त्रः
इ॒षि॒रो  वि॒श्वव्य॑चा॒ वातो॑ गन्ध॒र्वः +++('स इदं ब्रह्म क्षत्रं पातु')+++ तस्यापो᳚ऽफ्स॒रसो॑ +++('ता इदं ब्रह्म क्षत्रं पान्तु')+++ मु॒दाः [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(वाताय)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}

####  टीका

6इषिरः सरणशीलस्सदागतिः । इष गतौ, औणादिकः किरच्प्रत्ययः । विश्वव्यचा विष्वग्भागं व्यचति पुरोवातादिरूपेण व्याप्नोति, विपूर्वादञ्चतेः 'गतिकारकयोरपि' इत्यसुन्, पूर्वपदप्रकृतिस्वरत्वस्य च बहुव्रीहिस्वरस्योपलक्षणत्वात् 'बहुव्रीहौ विश्वम्' इत्येतद्भवति । वातो गन्धर्वः, आपोप्सरसः व्याप्तिमत्यः वर्ष्या आपः मुदा नाम मोदयित्र्यः प्रजानां, ताभिर्हि सर्वे मोदन्ते, इगुपधात्कः ॥
### मन्त्रः
भुव॑नस्य पते॒ यस्य॑ त उ॒परि॑ गृ॒हा इ॒ह च॑ ।   
स नो॑ रा॒स्वाज्या॑निꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।   
####  टीका

7भुवनस्येत्यादि ॥ भुवनस्य भूतजातस्य पते पालयितः उपरि द्युलोक्तान्तरिक्षयोः इह च पृथिव्यां ग्रहाः ग्रहवासिनः । ते स्वभूताः स त्वं नोस्मभ्यं रास्व देहि । व्यत्ययेनात्मनेपदम् ॥ अज्यानिं अहानिं अहानिनिमित्तम् । क्तिनो निष्ठावद्भावात् 'ल्वादिभ्यश्च' इति नत्वम् । रायो धनस्य पोषं सुवीर्यं शोभनवीर्यकम् । 'वीरवीर्यौ च' इत्युत्तरपदान्तादोत्तत्वम् । संवत्सरीणां च स्वस्तिं अविनाशं संवत्सरभावीति । 'संपरिपूर्वात्ख च' इति खः ॥
### संयुक्तमन्त्रः
प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वस्तस्य॒ विश्व॑मफ्स॒रसो॒ भुव॑स्           
### मन्त्रः
प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वः   +++('स इदं ब्रह्म क्षत्रं पातु')+++ तस्य॒ विश्व॑मफ्स॒रसो॒ +++('ता इदं ब्रह्म क्षत्रं पान्तु')+++  भुवः॑   [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मृत्यवे)+++स्वाहा॒ ताभ्य॒स्  +++(अप्सरोभ्यः)+++ सस्वाहा॑}

####  टीका

8परमेष्ठी परमे स्वभावे तिष्ठतीति प्रत्यये 'तत्पुरुषे कृति बहुलम्' इति सप्तम्या अलुक् । अधिपतिः स्वामी मृत्युः गन्धर्वः विश्वं भूतजातं अप्सरसः सम्यङ्नीयमानं विश्वस्थितिहेतुरिति । भुवो नाम भवन्तीति भुवः । मध्यस्थतामादाय भूतानि धारयन्तीति ॥
### संयुक्तमन्त्रः
सुख्षि॒तिस्सुभू॑तिर्भद्र॒कृथ्सुव॑र्वान्प॒र्जन्यो॑ गन्ध॒र्वस्तस्य॑ वि॒द्युतो᳚ऽफ्स॒रसो॒ रुचो॑  
### मन्त्रः
सु॒ख्षि॒तिस्सुभू॑तिर्भद्र॒कृथ्सुव॑र्वान् ,   प॒र्जन्यो॑ गन्ध॒र्वः +++('स इदं ब्रह्म क्षत्रं पातु')+++ तस्य॑ वि॒द्युतो᳚ऽफ्स॒रसो॒ +++('ता इदं ब्रह्म क्षत्रं पान्तु') +++ रुचो॑ [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(पर्जन्याय)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}

####  टीका

9सुक्षितिः शोभनक्षितिकः । पूर्ववत्स्वरः । सुभूतिः शोभनभूतिः सम्पत् प्रजानाम् । प्रादिसमासे अव्ययपूर्वपदप्रकृतिस्वरत्वम् । भद्रकृत् कल्याणकरी सर्वेषां सुवर्वान् द्युलोकवान् सस्यनिष्पत्त्यादिना तद्धारणात् । आदित्यवान्वा ; तदधीनप्रवृत्तित्वात् । 'छन्दसीरः' इति मतुपो वत्वम् । शोभनारणवान्वा । तन्वादित्वादुवङ् । पर्जन्यो गन्धर्वः । विद्युतोप्सरसः । रुचः रुचमानाः नभसि दीप्यमानाः ।
### संयुक्तमन्त्रः
दू॒रेहे॑तिरमृड॒यः [20]  मृ॒त्युर्ग॑न्ध॒र्वस्तस्य॑ प्र॒जा अ॑फ्स॒रसो॑ भी॒रुवः
### मन्त्रः
दू॒रेहे॑तिरमृड॒यो  मृ॒त्युर्ग॑न्ध॒र्वः  +++('स इदं ब्रह्म क्षत्रं पातु')+++ तस्य॑ प्र॒जा अ॑फ्स॒रसो॑ +++('ता इदं ब्रह्म क्षत्रं पान्तु')+++  भी॒रुवः॑ [नाम॒]   
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मृत्यवे)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}

####  टीका
10दूरेहेतिः दूरेऽपि हेतिर्हननं यस्य, दूरेऽप्येतच्छ्रवणेन म्रियते इति कृत्वा । 'ऊतियूति' इत्यादौ हेतिशब्दो निपात्यते, 'तत्पुरुषे कृति बहुलम्' इत्यलुक् । अमृडयः दुःखयिता श्रवणमात्रेणैव भीतिजनकत्वात् । मृडेर्ण्यन्ताच्छान्दसः शः । मृत्युः श्रोतॄणां मारयिता त्रासनयत्नः गन्धर्वः प्रजा अप्सरसः ; तदर्थत्वात्तत्प्रवृत्तेः । भीरुवः भयशीलाः पुष्याभाया ? ॥

### संयुक्तमन्त्रः
चारु॑ᳵ कृपणका॒शी कामो॑ गन्ध॒र्वस्तस्या॒धयो᳚ऽफ्स॒रस॑श्शो॒चय॑न्ती॒र्नाम॒ स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ स्वाहा॒ ताभ्य॒स्स्वाहा
### मन्त्रः
चारु॑ᳵ कृपणका॒शी कामो॑ गन्ध॒र्वः +++('स इदं ब्रह्म क्षत्रं पातु')+++ तस्या॒धयो᳚ऽफ्स॒रसः॑ +++('ता इदं ब्रह्म क्षत्रं पान्तु')+++ शो॒चय॑न्ती॒र्नाम॒  स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(कामाय)+++ स्वाहा॒, ताभ्य॒स्  +++(अप्सरोभ्यः)+++  स्वाहा॑
####  टीका

11चारुः चरणशीलः वीषयमवगाहत इति कृपणकाशी कृपणेष्विन्द्रियाथेर्षु मनः काशयतीति 'सुप्यजातौ' इति णिनिः । कामो गन्धर्वः । तेन हि यागादिद्वारेण वृत्तिरुत्पाद्यते । तस्याधयोप्सरसः आधीयन्ते ऋद्धावित्याधयः काम्या इन्द्रियार्था उच्यन्ते । 'उपसर्गे घोः किः' । शोचयन्तीः शोचयन्त्यः, तेषामलाभेन हि प्रजाः शोचन्ते । 'वा छन्दसि' इति पूर्वसवर्णदीर्घत्वम् । नामेत्यादि पुनराम्नायते अनुषङ्गसमाप्तिं द्योतयितुम् ॥
### मन्त्रः
स नो॑ भुवनस्य पते॒ यस्य॑ त उ॒परि॑ गृ॒हा इ॒ह च॑ ।   
उ॒रु ब्रह्म॑णे॒ऽस्मै ख्ष॒त्राय॒ महि॒ शर्म॑ यच्छ ॥ [21]  
####  टीका

12स न इत्यादि ॥ व्याख्यातमर्धर्चम् ।

-  {भुवनस्येत्यादि ॥ भुवनस्य भूतजातस्य पते पालयितः उपरि द्युलोक्तान्तरिक्षयोः इह च पृथिव्यां ग्रहाः ग्रहवासिनः । ते स्वभूताः स त्वं नोस्मभ्यं रास्व देहि । व्यत्ययेनात्मनेपदम् ॥ }

स त्वं नोस्माकं सम्बन्धिने अस्मै ब्रह्मणे अस्मै क्षत्राय उरु विस्तीर्णं महि महनीयं च शर्म सुखं यच्छ देहि । अन्ये आहुः - स न इति काम उच्यते । यस्य ते उपरि गृहाः इह च । स त्वं हे भुवनस्य पते काम ब्रह्मणे क्षत्राय च अस्मै उरु महनीयं च शर्म यच्छेति ॥


इति तृतीये चतुर्थे सप्तमोनुवाकः ॥  

## अनुवाकः ८  राष्ट्रभृन्मन्त्राणां काम्यप्रयोगाः ।

विश्वेदेवा ऋषयः
### संयुक्तमन्त्रः
रा॒ष्ट्रका॑माय होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रेणै॒वास्मै॑ रा॒ष्ट्रमव॑ रुन्द्धे रा॒ष्ट्रमे॒व भ॑वति
### मन्त्रः

रा॒ष्ट्रका॑माय होत॒व्याः᳚ ।

####  टीका

1अथ राष्ट्रभृतां ब्राह्मणं - राष्ट्रकामायेत्यादि ॥ राष्ट्रं प्राप्तुकामो राष्ट्रकामः । 'शीलिकामि ' इत्यादिना णः पूर्वपदप्रकृतिस्वरत्वं च ।
### मन्त्रः
रा॒ष्ट्रव्ँवै रा᳚ष्ट्र॒भृतः॑ ।  

रा॒ष्ट्रेणै॒वास्मै॑ रा॒ष्ट्रमव॑ रुन्द्धे रा॒ष्ट्रमे॒व भ॑वति  ।

####  टीका


राष्ट्रं वा इति । तत्साधनत्वात्ताच्छब्द्यम् । अस्मै यजमानाय राष्ट्रमवरुन्धे परिगृह्णात्यध्वर्युः । ततो यजमानो राष्ट्रं भवति । स्वस्वामिनोरभेदोपचारः विधेयत्वातिशयप्रदर्शनार्थः ॥
### संयुक्तमन्त्रः

आ॒त्मने॑ होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रम्प्र॒जा रा॒ष्ट्रम्प॒शवो॑ रा॒ष्ट्रय्ँयच्छ्रेष्ठो॒ भव॑ति रा॒ष्ट्रेणै॒व रा॒ष्ट्रमव॑ रुन्द्धे॒ वसि॑ष्ठस्समा॒नाना᳚म्भवति

### मन्त्रः

आ॒त्मने॑ होत॒व्याः᳚ ।  
रा॒ष्ट्रव्ँवै रा᳚ष्ट्र॒भृतः॑ ।   
रा॒ष्ट्रम्प्र॒जा रा॒ष्ट्रम्प॒शवो॑ रा॒ष्ट्रय्ँयच्छ्रेष्ठो॒ भव॑ति  ।   
रा॒ष्ट्रेणै॒व रा॒ष्ट्रमव॑ रुन्द्धे ।  
####  टीका

2आत्मन इति ॥ प्रजादिसमृद्ध्या यच्छ्रैष्ठ्यं तत्पुरुषस्यात्मा । राष्ट्रं प्रजा; राष्ट्रहेतुत्वाद्बलहेतुत्वाद्वा । राष्ट्रं पशवः ; तत एव हेतोः यच्छ्रेष्ठः सर्वेषां प्रशस्यतमो भवति तदपि राष्ट्रतुल्यम् ।
### मन्त्रः

वसि॑ष्ठस्समा॒नाना᳚म्भवति ।  

####  टीका
वसिष्ठः वसुमत्तमः समानानां मध्ये भवति । प्रजादि धनं वसु । विन्मतोर्लुक्, 'टेः' इति टिलोपः ॥
### संयुक्तमन्त्रः

ग्राम॑कामाय होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रꣳ स॑जा॒ता रा॒ष्ट्रेणै॒वास्मै॑ रा॒ष्ट्रꣳ स॑जा॒तानव॑ रुन्द्धे ग्रा॒मी [22]  ए॒व भ॑वति
### मन्त्रः

ग्राम॑कामाय  होत॒व्याः᳚ ।   
रा॒ष्ट्रव्ँवै रा᳚ष्ट्र॒भृतः॑ ।  

रा॒ष्ट्रꣳ स॑जा॒ता रा॒ष्ट्रेणै॒वास्मै॑ रा॒ष्ट्रꣳ स॑जा॒तानव॑ रुन्द्धे ।  
ग्रा॒म्ये॑व  भ॑वति  ।  
####  टीका

3ग्रामकामायेति ॥ सजातसमवायो ग्रामः । सजाताः समानजन्मानः । पूर्ववत्ताच्छब्द्यम् । 'वा दान्त' इत्युत्तरपदान्तोदात्तत्वम् ॥
### संयुक्तमन्त्रः
अधि॒देव॑ने जुहोत्यधि॒देव॑न ए॒वास्मै॑ सजा॒तानव॑ रुन्द्धे॒ त ए॑न॒मव॑रुद्धा॒ उप॑ तिष्ठन्ते
### मन्त्रः
अ॒धि॒देव॑ने जुहोति ।  
अ॒धि॒देव॑न ए॒वास्मै॑ सजा॒तानव॑ रुन्द्धे ।  

त ए॑न॒मव॑रुद्धा॒ उप॑ तिष्ठन्ते ।  
####  टीका

4अधि देवन इति ॥ अधि दीव्यत्यस्मिन्निति अधिदेवनं देवनस्थानं, तत्र प्रधानाग्निमुपसमाधाय निशायां जुहोति ॥
### संयुक्तमन्त्रः
रथमु॒ख ओज॑स्कामस्य होत॒व्या॑ ओजो॒ वै रा᳚ष्ट्र॒भृत॒ ओजो॒ रथ॒ ओज॑सै॒वास्मा॒ ओजोऽव॑ रुन्द्ध ओज॒स्व्ये॑व भ॑वति
### मन्त्रः
र॒थ॒मु॒ख ओज॑स्कामस्य होत॒व्याः᳚ ।   
####  टीका

5रथमुख इति ॥ उपर्यग्नेः रथमुखं प्रगृह्य जुहुयात् ।
### मन्त्रः
ओजो॒ वै रा᳚ष्ट्र॒भृतः॑ ।   
ओजो॒ रथ॒ ओज॑सै॒वास्मा॒ ओजोऽव॑ रुन्द्धे ।  
ओ॒ज॒स्व्ये॑व  भ॑वति  ।  
####  टीका
ओजो वा इत्यादि । गतम् । पूर्ववत्ताच्छब्द्यम् ॥
### संयुक्तमन्त्रः
यो रा॒ष्ट्रादप॑भूत॒स्स्यात्तस्मै॑ होत॒व्या॑ याव॑न्तोऽस्य॒ रथा॒स्स्युस्तान्ब्रू॑याद्यु॒ङ्ग्ध्वमिति॑ रा॒ष्ट्रमे॒वास्मै॑ युनक्ति [23]  
### मन्त्रः
यो रा॒ष्ट्रादप॑भूत॒स्स्यात्तस्मै॑ होत॒व्याः᳚ ।  

याव॑न्तोऽस्य॒ रथा॒स्स्युस्तान्ब्रू॑याद्यु॒ङ्ग्ध्वमिति॑ ।  
####  टीका

6यो राष्ट्रादित्यादि ॥ अपभूतः अपरुष्टः । पूर्ववद्गतेः प्रकृतिस्वरत्वम् । हुत्वा यावन्तोस्य राष्ट्रप्रेप्सोः रथाः भवन्ति तान् सर्वान् 'युङ्ध्वम्' इति प्रैषं ब्रूयात् ।
### मन्त्रः

रा॒ष्ट्रमे॒वास्मै॑ युनक्ति  ।  

####  टीका
तेनास्मै राष्ट्रमेव युनक्ति ततो[न]पभूतो भवतीति । तिङः परत्वाद्युङ्ध्वमिति न निहन्यते ॥

### संयुक्तमन्त्रः
आहु॑तयो॒ वा ए॒तस्याकॢ॑प्ता॒ यस्य॑ रा॒ष्ट्रन्न कल्प॑ते स्वर॒थस्य॒ दख्षि॑णञ्च॒क्रम्प्र॒वृह्य॑ ना॒डीम॒भि जु॑हुया॒दाहु॑तीरे॒वास्य॑ कल्पयति॒ ता अ॑स्य॒ कल्प॑माना रा॒ष्ट्रमनु॑ कल्पते
### मन्त्रः
आहु॑तयो॒ वा ए॒तस्याकॢ॑प्ताः  ।   
यस्य॑ रा॒ष्ट्रन्न कल्प॑ते   ।  
स्व॒र॒थस्य॒ दख्षि॑णञ्च॒क्रम्प्र॒वृह्य॑ ना॒डीम॒भि जु॑हुयात् ।  

####  टीका

7आहुतय इत्यादि ॥ अकॢप्ताः स्वस्वकार्यकरणे असमर्था यस्य राष्ट्रं न कल्पते नेष्टसाधनसमर्थं भवति, स्वरथस्य दक्षिणं चक्रं प्रवृह्य उपर्यग्नौ रथचक्रस्य नाडीं रन्ध्रं प्रगृह्य निशायां राष्ट्रभृतो जुहोति ।
### मन्त्रः
आहु॑तीरे॒वास्य॑ कल्पयति ।  

####  टीका़
तेनाहुतीरस्य कल्पयति ।
### मन्त्रः
ता अ॑स्य॒ कल्प॑माना रा॒ष्ट्रमनु॑ कल्पते ।

####  टीका
ताश्च कल्पमानाः अनु अस्य राष्ट्रं कल्पते । लक्षणे अनोः कर्मप्रवचनीयत्वम् ॥
### संयुक्तमन्त्रः
सङ्ग्रा॒मे सय्ँय॑त्ते होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रे खलु॒ वा ए॒ते व्याय॑च्छन्ते॒ ये स॑ङ्ग्रा॒मꣳ स॒य्ँयन्ति॒ यस्य॒ पूर्व॑स्य॒ जुह्व॑ति॒ स ए॒व भ॑वति॒ जय॑ति॒ तं स॑ङ्ग्रा॒मम्मा᳚न्धु॒क इ॒ध्मः [24]  भ॒व॒त्यङ्गा॑रा ए॒व प्र॑ति॒वेष्ट॑माना अ॒मित्रा॑णामस्य॒ सेना॒म्प्रति॑ वेष्टयन्ति
### मन्त्रः
स॒ङ्ग्रा॒मे सय्ँय॑त्ते होत॒व्याः᳚ ।   
रा॒ष्ट्रव्ँवै रा᳚ष्ट्र॒भृतो॑ रा॒ष्ट्रे खलु॒ वा ए॒ते व्याय॑च्छन्ते ।  

####  टीका

8संग्रामे संयत्ते इत्यादि ॥ संग्रामे संयत्ते प्रक्रान्ते तज्जयार्थिनो होतव्याः ।
### मन्त्रः

ये स॑ङ्ग्रा॒मꣳ स॒य्ँयन्ति।  
यस्य॒ पूर्व॑स्य॒ जुह्व॑ति ।  
स ए॒व भ॑वति  ।   
जय॑ति॒ तं स॑ङ्ग्रा॒मम्  ।  

####  टीका
राष्ट्रार्थं खल्वेते व्यायच्छन्ते व्यायामं कुर्वन्ति, ये संग्रामं संयन्ति प्राप्नुवन्ति ।

तस्माद्यस्य पूर्वर्स्य प्रथमभाजिन एव जुहोति स एव भवति आत्मवान् संपद्यते तेन इतरं जयति च तं संग्रामं स एव ।
### संयुक्तमन्त्रः

मा᳚न्धु॒क इ॒ध्मः [24]  भ॒व॒ति ।  
### मन्त्रः
मा᳚न्धु॒क इ॒ध्मो भ॑वति ।
####  टीका

अत्र विशेषमाह - मान्धुक इति । मान्धुकशब्दोधिक्रियन्ते? । बन्धूकविकार इत्येके । वृक्षान्तरमित्यन्ये । 'कोपधाच्च' इत्यण् । तत्रत्यं मित्रमग्निमुपसमाधाय मान्धुकमिध्ममभ्यज्य स्वाहाकारेणाभ्याधाय निशायामेतं जुहोति ।
### मन्त्रः
अङ्गा॑रा ए॒व प्र॑ति॒वेष्ट॑माना अ॒मित्रा॑णामस्य॒ सेना॒म्प्रति॑ वेष्टयन्ति ।

####  टीका
त एवाङ्गाराः प्रतिवेष्टमानाः संहत्य ज्वलन्तः अस्यामित्राणां सेनाः प्रतिवेष्टयन्ति प्रतिवेष्ट्य दहन्ति । 'अमेरित्रः' इतीत्रप्रत्ययः ॥
### संयुक्तमन्त्रः
य उ॒न्माद्ये॒त्तस्मै॑ होत॒व्या॑ गन्धर्वाफ्स॒रसो॒ वा ए॒तमुन्मा॑दयन्ति॒ य उ॒न्माद्य॑त्ये॒ते खलु॒ वै ग॑न्धर्वाफ्स॒रसो॒ यद्रा᳚ष्ट्र॒भृत॒स्तस्मै॒ स्वाहा॒ ताभ्य॒स्स्वाहेति॑ जुहोति॒ तेनै॒वैना᳚ञ्छमयति॒ नैय॑ग्रोध॒ औदु॑म्बर॒ आश्व॑त्थ॒ᳶ प्लाख्ष॒ इती॒ध्मो भ॑वत्ये॒ते वै ग॑न्धर्वाफ्स॒रसा᳚ङ्गृ॒हास्स्व ए॒वैनान्॑ [25]  आ॒यत॑ने शमयति
### मन्त्रः
य उ॒न्माद्ये᳚त् ।  
तस्मै॑ होत॒व्याः᳚ ।   
ग॒न्ध॒र्वा॒फ्स॒रसो॒ वा ए॒तमुन्मा॑दयन्ति ।  

य उ॒न्माद्य॑त्ये॒ते खलु॒ वै ग॑न्धर्वाफ्स॒रसो॒ यद्रा᳚ष्ट्र॒भृतः॑ ।  

####  टीका
9य उन्माद्येदित्यादि ॥ गतम् । एते खल्विति । तेषां प्रतिपादकत्वात्ताच्छब्द्यम् ।
### मन्त्रः
तस्मै॒ स्वाहा॒ ताभ्य॒स्स्वाहेति॑ जुहोति ।  

तेनै॒वैना᳚ञ्छमयति ।  
####  टीका
तस्मा इत्यादि ॥ गन्धर्वाप्सरोभ्यः पृथक्स्वाहाकृत्य होमेन एनान् शमयति शान्ताननुन्मादयितॄन् करोति ।
### मन्त्रः

नैय॑ग्रोध॒ औदु॑म्बर॒ आश्व॑त्थ॒ᳶ प्लाख्ष॒ इती॒ध्मो भ॑वति  ।  
####  टीका

अत्र विशेषमाह - नैयग्रोध इत्यादि । एषामन्यतम इध्मो भवतीत्येके । एतच्चतुष्टयवानेक इध्म इत्यन्ये । 'अनुदात्तादेश्च' इति विकारे न्यग्रोधादिभ्योञ् ।
### संयुक्तमन्त्रः
ए॒ते वै ग॑न्धर्वाफ्स॒रसा᳚ङ्गृ॒हास्स्व ए॒वैनान्॑ [25]  आ॒यत॑ने शमयति ।  
### मन्त्रः
ए॒ते वै ग॑न्धर्वाफ्स॒रसा᳚ङ्गृ॒हाः ।  

####  टीका
एत इत्यादि ॥ एते न्यग्रोधादयः गन्धर्वाप्सरसां ग्रहवत्प्रीतिहेतवः ।
### मन्त्रः
स्व ए॒वैना॒ना॒यत॑ने शमयति ।  
####  टीका
तस्मादेवं कुर्वन् स्वस्मिन्नेवायतनेऽवस्थितानेतान् शमयति शान्ताननुन्मादयितॄन् करोति ॥
### संयुक्तमन्त्रः
अभि॒चर॑ता प्रतिलो॒मꣳ हो॑त॒व्याः᳚ प्रा॒णाने॒वास्य॑ प्र॒तीच॒ᳶ प्रति॑ यौति॒ तन्ततो॒ येन॒ केन॑ च स्तृणुते॒ स्वकृ॑त॒ इरि॑णे जुहोति प्रद॒रे वै॒तद्वा अ॒स्यै निर्ऋ॑तिगृहीत॒न्निर्ऋ॑तिगृहीत ए॒वैन॒न्निर्ऋ॑त्या ग्राहयति॒ यद्वा॒चᳵ क्रू॒रन्तेन॒ वष॑ट्करोति वा॒च ए॒वैन॑ङ्क्रू॒रेण॒ प्र वृ॑श्चति ता॒जगार्ति॒मार्च्छ॑ति
### मन्त्रः
अ॒भि॒चर॑ता  प्रतिलो॒मꣳ हो॑त॒व्याः᳚ ।  

प्रा॒णाने॒वास्य॑ प्र॒तीच॒ᳶ प्रति॑ यौति ।  

####  टीका

10अभिचरतेति ॥ प्रतिलोमं अन्त्यादारभ्य अस्याभिचर्यमाणस्य प्रतीचः प्रतिलोमान् प्रतियौति प्रातिकूल्येन प्रवर्तयति । 'चौ' इति पूर्वपदस्यान्तोदात्तत्वम् दीर्घश्च ।
### मन्त्रः
तन्ततो॒ येन॒ केन॑ च स्तृणुते ।  

####  टीका
ततस्तं प्रातिकूल्यप्राणं [कारिणं] येन केन च आयुधादिं विना येन केन च स्तृणुते विनाशयितुं शक्नुयात् ।
### मन्त्रः
स्वकृ॑त॒ इरि॑णे जुहोति ।  
####  टीका

स्वकृते स्वाभाविके, इरिणे ऊषरे प्रदरे भूविवरे वा जुहोति । स्वेनैव कृतं, 'तृतीया कर्मणि' इति पूर्वपदप्रकृतिस्वरत्वम् ।

### मन्त्रः
प्र॒द॒रे वै॒तद्वा अ॒स्यै निर्ऋ॑तिगृहीत॒न्निर्ऋ॑तिगृहीत ए॒वैन॒न्निर्ऋ॑त्या ग्राहयति ।  

####  टीका
प्रकर्षेण दीर्यते इति प्रदरः, 'ऋदोरप्' थाथादिनोत्तरपदान्तोदात्तत्वम् ।
अस्यै पृथिव्याः एतस्मिन् निरृतिगृहीतं निरृत्या अलक्ष्म्या समाश्रितम् । पूर्ववत्स्वरः । तस्मान्निरृतिगृहीते स्थाने होमादेनं निरृत्या ग्राहयति ।
### मन्त्रः

यद्वा॒चᳵ क्रू॒रन्तेन॒ वष॑ट्करोति ।  

####  टीका
यद्वाचः क्रूरं तेन वाचः क्रूरेण एनं प्रकर्षेण वृश्चति ।
### मन्त्रः
वा॒च ए॒वैन॑ङ्क्रू॒रेण॒ प्र वृ॑श्चति ।  

ता॒जगार्ति॒मार्च्छ॑ति ।  

####  टीका
ततः ताजक् तदानीमेव स आर्तिं गच्छति ॥
### संयुक्तमन्त्रः
यस्य॑ का॒मये॑ता॒न्नाद्य᳚म् [26]  आ द॑दी॒येति॒ तस्य॑ स॒भाया॑मुत्ता॒नो नि॒पद्य॒ भुव॑नस्य पत॒ इति॒ तृणा॑नि॒ सङ्गृ॑ह्णीयात्प्र॒जाप॑ति॒र्वै भुव॑नस्य॒ पति॑ᳶ प्र॒जाप॑तिनै॒वास्या॒न्नाद्य॒मा द॑त्ते
### मन्त्रः
यस्य॑ का॒मये॑ता॒न्नाद्य᳚म् [26] आ द॑दी॒येति॑ ।  

####  टीका

11यस्व कामयेतेत्यादि ॥ अन्नमेवात्तव्यमन्नाद्यम्, छान्दसो यत् ।

### मन्त्रः
तस्य॑ स॒भाया॑मुत्ता॒नो नि॒पद्य॒ भुव॑नस्य पत॒ इति॒ तृणा॑नि॒ सङ्गृ॑ह्णीयात् ।  

प्र॒जाप॑ति॒र्वै भुव॑नस्य॒ पति॑ᳶ प्र॒जाप॑तिनै॒वास्या॒न्नाद्य॒मा द॑त्ते  ।
####  टीका
उत्तानो निपद्य निपतितशरीरस्सन् 'भुवनस्य पते' इति मन्त्रेण तृणानि संगृह्णीयात् ॥
### संयुक्तमन्त्रः

इ॒दम॒हम॒मुष्या॑मुष्याय॒णस्या॒न्नाद्यꣳ॑ हरा॒मीत्या॑हा॒न्नाद्य॑मे॒वास्य॑ हरति ष॒ड्भिर्ह॑रति॒ षड्वा ऋ॒तव॑ᳶ प्र॒जाप॑तिनै॒वास्या॒न्नाद्य॑मा॒दाय॒र्तवो᳚ऽस्मा॒ अनु॒ प्र य॑च्छन्ति [27]  
### मन्त्रः

इ॒दम॒हम॒मुष्या॑मुष्याय॒णस्या॒न्नाद्यꣳ॑ हरा॒मीत्या॑ह ।  
अ॒न्नाद्य॑मे॒वास्य॑ हरति  ।  

####  टीका

12इदमहमित्यादि ॥ अदश्शब्दान्नडादित्वात्फक् । इदं तृणान्यादाय इदमहं नारायणस्य गोविन्दसूनोरन्नाद्यमाहरामीत्याहरन् आहरत्येवास्यान्नाद्यम् ।

### मन्त्रः
ष॒ड्भिर्ह॑रति॒ षड्वा  ऋ॒तवः॑ ।

####  टीका
षड्भिरित्यादि । 'भुवनस्य' इत्यादि 'स नो भुवनस्य' इत्यन्तैः ।  
एतानि तृणानि स्वस्यां वा सभायां स्वेषु वा अमात्येष्वपि सृजति ।
### मन्त्रः
प्र॒जाप॑तिनै॒वास्या॒न्नाद्य॑मा॒दाय॒र्तवो᳚ऽस्मा॒ अनु॒ प्र य॑च्छन्ति [27]  ।  

####  टीका
प्रजापतिनेत्यादि । गतम् ॥
### संयुक्तमन्त्रः

यो ज्ये॒ष्ठब॑न्धु॒रप॑भूत॒स्स्यात्तꣵ स्थले॑ऽव॒साय्य॑ ब्रह्मौद॒नञ्चतु॑श्शरावम्प॒क्त्वा तस्मै॑ होत॒व्या॑ वर्ष्म॒ वै रा᳚ष्ट्र॒भृतो॒ वर्ष्म॒ स्थल॒व्ँवर्ष्म॑णै॒वैन॒व्ँवर्ष्म॑ समा॒नाना᳚ङ्गमयति॒ चतु॑श्शरावो भवति दि॒ख्ष्वे॑व प्रति॑ तिष्ठति ख्षी॒रे भ॑वति॒ रुच॑मे॒वास्मि॑न्दधा॒त्युद्ध॑रति शृत॒त्वाय॑ स॒र्पिष्वा᳚न्भवति मेध्य॒त्वाय॑ च॒त्वार॑ आर्षे॒याᳶ प्राश्ञ॑न्ति दि॒शामे॒व ज्योति॑षि जुहोति ॥ [28]  

### मन्त्रः

यो ज्ये॒ष्ठब॑न्धु॒रप॑भूत॒स्स्यात्  ।  


####  टीका

13यो ज्येष्ठबन्धुरित्यादि ॥ ज्येष्ठबन्धुरुच्छ्रितबन्धुः अपभूतः न्यक्कृतः ।
### मन्त्रः
तꣵ स्थले॑ऽव॒साय्य॑ ब्रह्मौद॒नञ्चतु॑श्शरावम्प॒क्त्वा तस्मै॑ होत॒व्याः᳚ ।  
####  टीका
स्थले उच्छ्रिते भूप्रदेशे अवस्थाप्य ।
### मन्त्रः
वर्ष्म॒ वै रा᳚ष्ट्र॒भृतो॒ वर्ष्म॒ स्थल॒व्ँवर्ष्म॑णै॒वैन॒व्ँवर्ष्म॑ समा॒नाना᳚ङ्गमयति ।  

####  टीका

चतुश्शरावमिति । चत्वारश्शरावाः परिमाणमस्येति । आर्हीयस्य 'अध्यर्थपूर्वद्विगोः' इति लुक्, 'इगन्तकाल' इति पूर्वपदप्रकृतिस्वरत्वम् ।   
### मन्त्रः

####  टीका
वर्ष्म उच्च्छ्रायः ।
### मन्त्रः
चतु॑श्शरावो भवति ।  

दि॒ख्ष्वे॑व प्रति॑ तिष्ठति   ।  

ख्षी॒रे भ॑वति ।  

रुच॑मे॒वास्मि॑न्दधा॒त्युद्ध॑रति शृत॒त्वाय॑ ।  

स॒र्पिष्वा᳚न्भवति मेध्य॒त्वाय॑  ।  

च॒त्वार॑ आर्षे॒याᳶ प्राश्ञ॑न्ति ।  
####  टीका
उद्धरति पात्रान्तरे शृतत्वाय अभिव्यक्तये ।
आर्षेयाः भवन्ति । अथवा शुश्रुवांसस्स्युः ।
### मन्त्रः

दि॒शामे॒व ज्योति॑षि जुहोति ॥  
####  टीका
दिशां सम्बन्धिनि ज्योतिषि अग्नौ हुतं भवति तैः प्राशितम् ॥


इति तृतीये चतुर्थे अष्टमोनुवाकः ॥

## अनुवाकः ९  देविकाख्यहविषां मन्त्राः

विश्वेदेवा ऋषय़ः  

### संयुक्तमन्त्रः
देवि॑का॒ निर्व॑पेत्प्र॒जाका॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै प्र॒जाश्छन्दो॑भिरे॒वास्मै᳚ प्र॒जाᳶ प्र ज॑नयति प्रथ॒मन्धा॒तार॑ङ्करोति मिथु॒नी ए॒व तेन॑ करो॒त्यन्वे॒वास्मा॒ अनु॑मतिर्मन्यते रा॒ते रा॒का प्र सि॑नीवा॒ली ज॑नयति प्र॒जास्वे॒व प्रजा॑तासु कु॒ह्वा॑ वाच॑न्दधात्ये॒ता ए॒व निर्व॑पेत्प॒शुका॑म॒श्छन्दाꣳ॑सि॒ वै देवि॑का॒श्छन्दाꣳ॑सि [29]  इ॒व॒ खलु॒ वै प॒शव॒श्छन्दो॑भिरे॒वास्मै॑ प॒शून्प्र ज॑नयति
### मन्त्रः
देवि॑का॒ निर्व॑पेत्प्र॒जाका॑मः ।  

छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै प्र॒जाः  ।  

छन्दो॑भिरे॒वास्मै᳚ प्र॒जाᳶ प्र ज॑नयति ।  



####  टीका

1सन्ति देविकाहवींषि 'धात्रे पुरोडाशं द्वादशकपालम्' इति प्रदेशान्तरविहितानि । तेषामिह काम्येन भेदेन प्रयोगविशेषान्दर्शयति - देविका निर्वपेत्प्रजाकाम इत्यादिना ॥ सर्वत्र 'शीलिकामि' इत्यादिना णः, पूर्वपदप्रकृतिस्वरत्वम् । 'छन्दांसि वै देविकाः' इत्यादि वक्ष्यति गायत्र्या भावमनुमत्यादीनाम् । यद्वा - छन्दसां प्रजादिसाधनत्वात् तादृशस्वभावानां हविषां तैरभेद उपचर्यते ।
### मन्त्रः
प्र॒थ॒मन्धा॒तार॑ङ्करोति ।

####  टीका
प्रथममिति । धातुः द्वादशकपालं प्रजाकामस्य पञ्चानामाद्यं कुर्यादित्यर्थः ।
### मन्त्रः
मि॒थु॒नी ए॒व तेन॑ करो॒ति ।  

####  टीका
तेन धातुः प्राथम्येन मिथुनीकरोति संयोजयति जनयित्रीः प्रजाः । 'अस्य च्वौ' इतीकारः, 'व्यवहिताश्च' इति व्यवहितः प्रयुज्यते । अक्षादित्वात्संहितायां यणादेशाभावः ।
### मन्त्रः
अन्वे॒वास्मा॒ अनु॑मतिर्मन्यते ।  

####  टीका
अनुमतिस्तं मिथुनीभावमनुमन्यते ।
### मन्त्रः
रा॒ते रा॒का प्र सि॑नीवा॒ली ज॑नयति ।  

####  टीका
राका प्रजां राते ददाति । रातेर्व्यत्ययेनात्मनेपदम् । सिनीवाली प्रजनयति प्रजाः ।
### मन्त्रः
प्र॒जास्वे॒व प्रजा॑तासु कु॒ह्वा॑ वाच॑न्दधाति ।  

ए॒ता ए॒व निर्व॑पेत्प॒शुका॑मः  ।   

छन्दाꣳ॑सि॒ वै देवि॑काः ।  

छन्दाꣳ॑सि [29]   इ॒व॒ खलु॒ वै  प॒शवः॑ ।

छन्दो॑भिरे॒वास्मै॑ प॒शून्प्र ज॑नयति ।  
####  टीका
तासु प्रजासु प्रजातासु कुह्वा वाचं दधाति स्थापयति ॥
### संयुक्तमन्त्रः

प्रथ॒मन्धा॒तार॑ङ्करोति॒ प्रैव तेन॑ वापय॒त्यन्वे॒वास्मा॒ अनु॑मतिर्मन्यते रा॒ते रा॒का प्र सि॑नीवा॒ली ज॑नयति प॒शूने॒व प्रजा॑तान्कु॒ह्वा᳚ प्रति॑ ष्ठापयत्ये॒ता ए॒व निर्व॑पे॒द्ग्राम॑काम॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै ग्राम॒श्छन्दो॑भिरे॒वास्मै॒ ग्राम᳚म् [30]  अव॑ रुन्द्धे


### मन्त्रः
प्र॒थ॒मन्धा॒तार॑ङ्करोति ।  
प्रैव तेन॑ वापय॒ति ।  
अन्वे॒वास्मा॒ अनु॑मतिर्मन्यते ।  

रा॒ते रा॒का प्र सि॑नीवा॒ली ज॑नयति ।  
प॒शूने॒व प्रजा॑तान्कु॒ह्वा᳚ प्रति॑ ष्ठापयति ।  

ए॒ता ए॒व निर्व॑पे॒द्ग्राम॑कामः ।  

छन्दाꣳ॑सि॒ वै देवि॑काः ,   
छन्दाꣳ॑सीव॒ खलु॒ वै ग्राम॒श्छन्दो॑भिरे॒वास्मै॒ ग्राम᳚म् [30]  अव॑ रुन्द्धे ।  

####  टीका

2पशुकामस्यापि प्रथमो धाता । तेन प्रवापयति निषिञ्चति पशून् । प्रजातान्पशून् कुह्वा प्रतिष्ठापयति ॥
### संयुक्तमन्त्रः
मध्य॒तो धा॒तार॑ङ्करोति मध्य॒त ए॒वैन॒ङ्ग्राम॑स्य दधात्ये॒ता ए॒व निर्व॑पे॒ज्ज्योगा॑मयावी॒ छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तम॒भि म॑न्यन्ते॒ यस्य॒ ज्योगा॒मय॑ति॒ छन्दो॑भिरे॒वैन॑मग॒दङ्क॑रोति मध्य॒तो धा॒तार॑ङ्करोति

### मन्त्रः
म॒ध्य॒तो  धा॒तार॑ङ्करोति ।  

म॒ध्य॒त  ए॒वैन॒ङ्ग्राम॑स्य दधाति ।  

ए॒ता ए॒व निर्व॑पेत् ।  

ज्योगा॑मयावी॒ छन्दाꣳ॑सि॒ वै देवि॑काः ।  

छन्दाꣳ॑सि॒ खलु॒ वा ए॒तम॒भि म॑न्यन्ते ।  

यस्य॒ ज्योगा॒मय॑ति॒ छन्दो॑भिरे॒वैन॑मग॒दङ्क॑रोति ।  

म॒ध्य॒तो धा॒तार॑ङ्करोति ।  

####  टीका

3ग्रामकामस्य मध्यतो धाता । तेन ग्रामस्य मध्ये एनं आधिपत्यै स्थापयति ॥

### संयुक्तमन्त्रः
मध्य॒तो वा ए॒तस्याकॢ॑प्त॒य्ँयस्य॒ ज्योगा॒मय॑ति मध्य॒त ए॒वास्य॒ तेन॑ कल्पयत्ये॒ता ए॒व निः [31]  व॒पे॒द्यय्ँय॒ज्ञो नोप॒नमे॒च्छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति

### मन्त्रः
म॒ध्य॒तो  वा ए॒तस्याकॢ॑प्त॒य्ँयस्य॒ ज्योगा॒मय॑ति ।  

म॒ध्य॒त ए॒वास्य॒ तेन॑ कल्पयति ।  

ए॒ता ए॒व निर्व॑पेत् ।  

यय्ँय॒ज्ञो नोप॒नमे᳚त् ।  

छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति ।

####  टीका

4ज्योगामयावी दीर्घामयग्रस्तः । अभिमन्यन्ते अभिक्रुध्यन्ति यस्य ज्योगामयत्यामयः । 'रुजार्थानाम्' इति कर्मणि षष्ठी । मध्यतो धाता भवति । मध्यतो हि देहस्य अकॢप्तं असामर्थ्यं एतस्य ज्योगामयाविनः । तेन धातुर्मध्यतः करणेन अस्य मध्यतः कल्पयति सामर्थ्यं जनयति ॥
### संयुक्तमन्त्रः
यय्ँय॒ज्ञो नोप॒नम॑ति प्रथ॒मन्धा॒तार॑ङ्करोति मुख॒त ए॒वास्मै॒ छन्दाꣳ॑सि दधा॒त्युपै॑नय्ँय॒ज्ञो न॑मत्ये॒ता ए॒व निर्व॑पेदीजा॒नश्छन्दाꣳ॑सि॒ वै देवि॑का या॒तया॑मानीव॒ खलु॒ वा ए॒तस्य॒ छन्दाꣳ॑सि

### मन्त्रः

यय्ँय॒ज्ञो नोप॒नम॑ति ।  
प्र॒थ॒मन्धा॒तार᳚ङ्करोति  ।  
मु॒ख॒त ए॒वास्मै॒ छन्दाꣳ॑सि दधा॒त्युपै॑नय्ँय॒ज्ञो न॑मति ।

ए॒ता ए॒व निर्व॑पेत् ।   

ई॒जा॒नश्छन्दाꣳ॑सि॒ वै देवि॑काः  ।   

या॒तया॑मानीव॒ खलु॒ वा ए॒तस्य॒ छन्दाꣳ॑सि ।  

####  टीका

5यं यज्ञो नोपनमेत् नोपनमति, स इयक्षुरेता निर्वपेत् । तत्र धातुः प्राथम्येन मुखत एव छन्दांसि धृतानि भवन्ति । ततो यज्ञं एनमुपनमति ॥
### संयुक्तमन्त्रः
य ई॑जा॒न उ॑त्त॒मन्धा॒तार॑ङ्करोति [32]  उ॒परि॑ष्टादे॒वास्मै॒ छन्दा॒ꣳ॒स्यया॑तयामा॒न्यव॑ रुन्द्ध॒ उपै॑न॒मुत्त॑रो य॒ज्ञो न॑मत्ये॒ता ए॒व निर्व॑पे॒द्यम्मे॒धा नोप॒नमे॒च्छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति॒ यम्मे॒धा नोप॒नम॑ति प्रथ॒मन्धा॒तार॑ङ्करोति मुख॒त ए॒वास्मै॒ छन्दाꣳ॑सि दधा॒त्युपै॑नम्मे॒धा न॑मत्ये॒ता ए॒व निर्व॑पेत् [33]  


### मन्त्रः
य ई॑जा॒न उ॑त्त॒मन्धा॒तार॑ङ्करोति ।  
####  टीका

6ईजानः इष्टवान् । य ईजानः एतस्य खलु यातयामानि गतसाराणि छन्दांसि भवन्ति । तत्रोत्तमं धातारं कुर्यात् ।
### मन्त्रः
उ॒परि॑ष्टादे॒वास्मै॒ छन्दा॒ꣳ॒स्यया॑तयामा॒न्यव॑ रुन्द्धे ।  

उपै॑न॒मुत्त॑रो य॒ज्ञो न॑मति ।  
ए॒ता ए॒व निर्व॑पेत् ।      

यम्मे॒धा नोप॒नमे᳚त् ।

छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति ।  

यम्मे॒धा नोप॒नम॑ति  ।  

प्र॒थ॒मन्धा॒तार᳚ङ्करोति ।  

मु॒ख॒त  ए॒वास्मै॒ छन्दाꣳ॑सि दधाति ।  

उपै॑नम्मे॒धा न॑मति ।  

ए॒ता ए॒व निर्व॑पेत् ।

####  टीका

उपरिष्टात् यागोत्तरकालं अयातयामान्येव छन्दांस्यवरुन्धे ।

ततश्चैनमुत्तरो यज्ञः उपनमति येन इयक्षते ॥

### संयुक्तमन्त्रः
रुक्का॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै रुक्छन्दो॑भिरे॒वास्मि॒न्रुच॑न्दधाति ख्षी॒रे भ॑वन्ति॒ रुच॑मे॒वास्मि॑न्दधति मध्य॒तो धा॒तार॑ङ्करोति मध्य॒त ए॒वैनꣳ॑ रु॒चो द॑धाति

### मन्त्रः

रुक्का॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै रुक्
छन्दो॑भिरे॒वास्मि॒न्रुच॑न्दधाति   ।  


####  टीका

7मेधाकामस्य प्रथमो धाता कार्यः ॥

### मन्त्रः
ख्षी॒रे भ॑वन्ति  ।  

रुच॑मे॒वास्मि॑न्दधति    ।  
म॒ध्य॒तो धा॒तार॑ङ्करोति   ।  

म॒ध्य॒त ए॒वैनꣳ॑ रु॒चो द॑धाति   ।  
####  टीका

8रुक्कामस्य मध्यतः । क्षीरे हवींषि भवन्तीति रुक्कामस्य विशेषः ॥
### संयुक्तमन्त्रः

गाय॒त्री वा अनु॑मतिस्त्रि॒ष्टुग्रा॒का जग॑ती सिनीवा॒ल्य॑नु॒ष्टुप्कु॒हूर्धा॒ता व॑षट्का॒रᳶ पू᳚र्वप॒ख्षो रा॒काऽप॑रप॒ख्षᳵ कु॒हूर॑मावा॒स्या॑ सिनीवा॒ली पौ᳚र्णमा॒स्यनु॑मतिश्च॒न्द्रमा॑ धा॒ता
### मन्त्रः

गा॒य॒त्री वा अनु॑मतिः ।  
त्रि॒ष्टुग्रा॒का ।  
जग॑ती सिनीवा॒ली ।  
अ॒नु॒ष्टुप्कु॒हूः ।  

धा॒ता व॑षट्का॒रः  ।  

####  टीका

9गायत्री वा इत्यादि ॥ अनुमत्यादिधात्रन्ता गायत्र्यादिवषट्कारात्मना रूप्यते तद्वत्प्रजादिसाधनत्वात् । वषट्कारस्य च सर्वप्रवर्तकत्वात् धातृत्वम् ।
### मन्त्रः
पू॒र्व॒प॒ख्षो रा॒का ।  


####  टीका
पूर्वपक्ष इत्यादि । राका पूर्णमासी पूर्वपक्षत्वेन रूप्यते ।

### मन्त्रः
अ॒प॒र॒प॒ख्षᳵ कु॒हूः ।   

####  टीका
कुहूरमावास्या अपरपक्षत्वेन रूप्यते ।
### मन्त्रः
अ॒मा॒वा॒स्या॑ सिनीवा॒ली ।  

####  टीका
सिनीवाली कृष्णपञ्चदशी दृष्टचन्द्रामावास्यारूपेण रूप्यते ।
### मन्त्रः

पौ॒र्ण॒मा॒स्यनु॑मतिः ।
####  टीका
अनुमतिरूनचन्द्रा शुक्लपञ्चदशी पौर्णमासीरूपेण रूप्यते ।
### मन्त्रः

च॒न्द्रमा॑ धा॒ता ।  
####  टीका
धाता चन्द्रमस्त्वेन रूप्यते ।

### मन्त्रः

####  टीका
स हि सर्वमिदं पूर्वपक्षादि प्रवर्तयति । पूर्वपक्षादीनामपि प्रजावृद्ध्यादिहेतुत्वात् ताद्रूप्येण रूपणम् ॥

### संयुक्तमन्त्रः
अष्टौ [34]  वस॑वो॒ऽष्टाख्ष॑रा गाय॒त्र्येका॑दश रु॒द्रा एका॑दशाख्षरा त्रि॒ष्टुब्द्वाद॑शादि॒त्या द्वाद॑शाख्षरा॒ जग॑ती प्र॒जाप॑तिरनु॒ष्टुब्धा॒ता व॑षट्का॒र ए॒तद्वै देवि॑का॒स्सर्वा॑णि च॒ छन्दाꣳ॑सि॒ सर्वा᳚श्च दे॒वता॑ वषट्का॒रः

### मन्त्रः
अ॒ष्टौ वस॑वः ,अ॒ष्टाख्ष॑रा गाय॒त्री  ।  
एका॑दश रु॒द्राः  , एका॑दशाख्षरा त्रि॒ष्टुप्   ।  
द्वाद॑शादि॒त्या द्वाद॑शाख्षरा॒ जग॑ती  ।  
प्र॒जाप॑तिरनु॒ष्टुप् ।  

धा॒ता व॑षट्का॒रः  ।  
ए॒तद्वै देवि॑का॒स्सर्वा॑णि च॒ छन्दाꣳ॑सि॒ सर्वा᳚श्च दे॒वता॑ वषट्का॒रः  ।  
####  टीका

10अष्टौ वसव इत्यादि ॥ गायत्र्यादिरूपेण अनुमत्यादयो रूपिताः । इदानीं ता एव वस्वादिरूपेण रूप्यन्ते - अष्टाक्षरा गायत्र्यात्मिका अनुमतिः अष्टौ वसव इति । एवं सर्वत्र । एतद्वा इत्यादि । एतेन प्रकारेण ॥
### संयुक्तमन्त्रः
ता यथ्स॒ह सर्वा॑ नि॒र्वपे॑दीश्व॒रा ए॑नम्प्र॒दहो॒ द्वे प्र॑थ॒मे नि॒रुप्य॑ धा॒तुस्तृ॒तीय॒न्निर्व॑पे॒त्तथो॑ ए॒वोत्त॑रे॒ निर्व॑पे॒त्तथै॑न॒न्न प्र द॑ह॒न्ति

### मन्त्रः

ता यथ्स॒ह सर्वा॑ नि॒र्वपे॑दीश्व॒रा ए॑नम्प्र॒दहः ।  

####  टीका
11ता यदित्यादि ॥ तास्तादृश्यो देविकाः सर्वाः यत् यदि सह निर्वपेत्, एनं यजमानं प्रदहः प्रकर्षेण दग्धुमीश्वराः समर्थास्स्युः । 'ईश्वरे तोसुन्कसुनौ' इति तोसुन् ।
### मन्त्रः

द्वे प्र॑थ॒मे नि॒रुप्य॑ धा॒तुस्तृ॒तीय॒न्निर्व॑पे॒त् ।  

####  टीका

द्वे इत्यादि । गतम् ।
### मन्त्रः

तथो॑ ए॒वोत्त॑रेत् ।  
तथै॑न॒न्न प्र द॑ह॒न्ति।  

####  टीका

तथा उ तथो - निपातसमुदायात्मको निपातः ॥
### मन्त्रः

अथो॒ यस्मै॒ कामा॑य निरु॒प्यन्ते॒ तमे॒वाभि॒रुपा᳚प्नोति ॥  

####  टीका
12अथो इत्यादि ॥ अथो अपि च यस्मै कामाय उक्तेभ्यः प्रजादिकामेभ्यः अन्यस्मा अपि एता निरुप्यन्ते तं काममाभिरेवोपाप्नोति ॥

इति तृतीये चतुर्थे नवमोनुवाकः ॥  

## अनुवाकः १० प्रवत्स्यतो अग्निहोत्रिणो होमः , समारोपश्च

१-२ त्रिष्टुप्  
विश्वेदेवा ऋषयः  
### मन्त्रः

वास्तो᳚ष्पते॒ प्रति॑ जानीह्य॒स्मान्थ्स्वा॑वे॒शो अ॑नमी॒वो भ॑वा नः ।   
यत्त्वेम॑हे॒ प्रति॒ तन्नो॑ जुषस्व॒ शन्न॑ एधि द्वि॒पदे॒ शञ्चतु॑ष्पदे ।   

####  टीका
1यत्र दशाहान्युषित्वा प्रयास्यन् स्रुचि तच्चतुर्गृहीतं गृहीत्वा आहवनीये वास्तोष्पतीयं जुहोति - वास्तोष्पते इति त्रिष्टुब्भ्यां याज्यानुवाक्याभ्याम् । वास्तोष्पते इति पुरोनुवाक्यामनूच्य वास्तोष्पते इति याज्यया जुहोति ॥ 'यदेकया जुहुयात्' इत्यादि ब्राह्मणम् । हे वास्तोष्पते वास्तोः गृहस्य पालयितः । 'रुद्रः खलु वै वास्तोष्पतिः' इति ब्राह्मणम् । 'सुबामन्त्रिते' इति पराङ्गवद्भावात् षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम्, 'षष्ठ्याः पतिपुत्र' इति सत्वम्, सुषामादित्वात्षत्वम् । अस्मान् प्रतिजनीहि अत्मीयत्वेन बुद्ध्यस्व प्रत्येकं वा अस्मान् जानीहि अनुध्यातुमर्हसि । ततश्च स्वावेशः सुखावासः सुखं वासयिता अस्माकं भव । अनमीवः अरोगः अरोगहेतुश्चास्माकं भव । 'द्व्यचोतस्तिङः' इति संहितायां दीर्घत्वम्, 'नञ्सुभ्याम्' इत्युत्तरपदान्तोदात्तत्वम् । यत्त्वा ईमहे याचामहे तन्नोस्मान् प्रतिजुषस्व प्रतिप्रापय । प्रत्येकं वा प्रापय । यद्वा - तत्तत्प्रति तत्प्रदानार्थं नः अस्मान् जुषस्व । प्रतिगृहाण वा अस्मान् । किंच - नोस्माकं द्विपदे चतुष्पदे च शं सुखं सुखहेतुः एधि भव । 'द्वित्रिभ्यां पद्दन्' इति द्विपद इत्यत्रोत्तरपदान्तोदात्तत्वम् ॥
### मन्त्रः
वास्तो᳚ष्पते श॒ग्मया॑ स॒ꣳ॒सदा॑ ते सख्षी॒महि॑ र॒ण्वया॑ गातु॒मत्या᳚ ।   
आवः॒ ख्षेम॑ उ॒त योगे॒ वर॑न्नो यू॒यम्पा॑त स्व॒स्तिभि॒स्सदा॑ नः ।   
####  टीका

2अथ द्वितीया - हे वास्तोष्पते शग्मया सर्वार्थसाधनशक्तया । छान्दसं जश्त्वम् । तव संसदा सन्तत्या श्लेषणेन एतद्धोमनिमित्तेन संबन्धेन सक्षीमहि अभिभवेम शत्रून् । यद्वा - त्वया संसक्ता भूयास्म । सञ्जेराशिषि लिङ्, छान्दसोनुनासिकलोपः । रण्वया गन्तव्यया । रवि गतौ, घञ् । पचाद्यजेव वाऽकर्तरि । रमणीयया वा । रमेरक्षरविकारश्छान्दसः, औणादिको यञ् प्रत्ययः । गातुमत्या गतिमत्या सर्वत्राप्रतिहतगत्या । 'ह्रस्वनुङ्भ्यां मतुप्' । इति मतुप उदात्तत्वम् । किञ्च - आवः रक्ष । अवतेश्छान्दसो लुङ् । क्षेमे उत अपि च योगक्षेमार्थं योगार्थं च नः अस्मान् वरं उत्कृष्टं रक्षेति । लब्धपरिपालनं क्षेमः, अलब्धलाभो योगः । यूयमित्यादि । व्याख्यातम् । पूजार्थं एकस्मिन् बहुवचनम्, वचनव्यत्ययो वा ॥
### संयुक्तमन्त्रः

यथ्सा॒यम्प्रा॑तरग्निहो॒त्रञ्जु॒होत्या॑हुतीष्ट॒का ए॒व ता उप॑ धत्ते [36]  यज॑मानोऽहोरा॒त्राणि॒ वा ए॒तस्येष्ट॑का॒ य आहि॑ताग्नि॒र्यथ्सा॒यम्प्रा॑तर्जु॒होति
### मन्त्रः

यथ्सा॒यम्प्रा॑तरग्निहो॒त्रञ्जु॒होत्या॑हुति ।
इष्ट॒का ए॒व ता उप॑ धत्ते  ।  
यज॑मानोऽहोरा॒त्राणि॒ वा ए॒तस्येष्ट॑का॒ य आहि॑ताग्नि॒र्यथ्सा॒यम्प्रा॑तर्जु॒होति ।  

####  टीका

3अथ वास्तोष्पतीयस्य ब्राह्मणम् - यत्सायमित्यादि ॥ सायंप्रातः अग्निहोमेन आहुत्यात्मिका इष्टका यजमान उपधत्ते ॥

### मन्त्रः
अ॒हो॒रा॒त्राण्येवाप्त्वेष्ट॑काᳵ कृ॒त्वोप॑ धत्ते ।  
####  टीका

4अहोरात्राणीत्यादि ॥ अहानि रात्रयश्चाहोरात्राणि । 'हेमन्तशिशिरावहोरात्रे च' इति नपुंसकत्वम् । आहिताग्नेरिष्टकास्थानीयान्यहोरात्राणि सायंप्रातर्होमेन अहोरात्राण्याप्त्वा होमेन चेष्टकाः कृत्वा अहोरात्रात्मिका इष्टका उपधत्ते ॥
### संयुक्तमन्त्रः
दश॑ समा॒नत्र॑ जुहोति॒ दशा᳚ख्षरा वि॒राड्वि॒राज॑मे॒वाप्त्वेष्ट॑काङ्कृ॒त्वोप॑ ध॒त्तेऽथो॑ वि॒राज्ये॒व य॒ज्ञमा᳚प्नोति॒ चित्य॑श्चित्योऽस्य भवति॒  
### मन्त्रः
दश॑ समा॒नत्र॑ जुहोति ।  
दशा᳚ख्षरा वि॒राड् ।  
वि॒राज॑मे॒वाप्त्वेष्ट॑काङ्कृ॒त्वोप॑ ध॒त्ते ।  

####  टीका

5दशेत्यादि ॥ समानत्र वास्तौ दशाहुतीः दशस्वहोरात्रेषु जुहोति । दशसंख्यासंपत्त्या दशाक्षरां विराजमाप्त्वा विराडात्मिकामेवेष्टकामुपधत्ते । एवं त्रप्या [तिस्रः] इष्टका आहुतीष्टका अहोरात्रेष्टकौ विराडिष्टकेति ।
### मन्त्रः

अथो॑ वि॒राज्ये॒व य॒ज्ञमा᳚प्नोति ।  
####  टीका
अथो अपि च विराजि लब्धायां यज्ञस्संपद्यते ।
### मन्त्रः

चित्य॑श्चित्योऽस्य भवति ।  
####  टीका

चित्याश्चित्यः पुनःपुनश्च यजमानस्याग्निर्भवति न कदाचित्समाप्यते । 'चित्याग्निचित्ये च' इति निपात्यते, पौनःपुन्ये द्विर्वचनम्, 'अनुदात्तं च' इति द्वितीयस्य अनुदात्तत्वम् ॥
### संयुक्तमन्त्रः
तस्मा॒द्यत्र॒ दशो॑षि॒त्वा प्र॒याति॒ तद्य॑ज्ञवा॒स्त्ववा᳚स्त्वे॒व तद्यत्ततो᳚ऽर्वा॒चीन᳚म् [37]  
### मन्त्रः

तस्मा॒द्यत्र॒ दशो॑षि॒त्वा प्र॒याति॒ तद्य॑ज्ञवा॒स्तु ।   
अवा᳚स्त्वे॒व तद्यत्ततो᳚ऽर्वा॒चीन᳚म् ।   
####  टीका

6यदुक्तं विराजि यज्ञमाप्नोतीति, तत्स्फुटीकरोति - तस्मादिति ॥ यस्मादेवं विराट्सम्पत्तौ यज्ञावाप्तिः, तस्माद्यत्र वसतौ दश्रात्रीरुषित्वा प्रयाति देशान्तरं गच्छति, तद्यज्ञवास्तु भवति वास्तोष्पतीयहोमः कर्तव्य इत्यर्थः । यत्ततो दशरात्रादर्वाचीनं न्यूनं नवरात्रादि वसति तदवास्त्वेव उक्तेन न्यायेन यज्ञानवाप्तेर्वास्तोष्पतीयहोमाभावादवास्तुत्वम् । अर्वागञ्चतीति ऋत्विगादिना क्विनि 'विभाषाञ्चेः' इति खः ॥

### संयुक्तमन्त्रः

रु॒द्रᳵ खलु॒ वै वा᳚स्तोष्प॒तिर्यदहु॑त्वा वास्तोष्प॒तीय॑म्प्रया॒याद्रु॒द्र ए॑नम्भू॒त्वाग्निर॑नू॒त्थाय॑ हन्याद्वास्तोष्प॒तीय॑ञ्जुहोति भाग॒धेये॑नै॒वैनꣳ॑ शमयति॒ नार्ति॒मार्च्छ॑ति॒ यज॑मानः

### मन्त्रः

रु॒द्रᳵ खलु॒ वै वा᳚स्तोष्प॒तिर् ,
####  टीका

7कः पुनरत्र यष्टव्यः? । को वाऽस्य यागः? इत्याह - रुद्र इति ॥ 'रुद्रो वा एष यदग्निस्स एतर्हि जातो यर्हि सर्वश्चितः' इति न्यायेन अस्येष्टकचितस्य यज्ञस्य वास्तुनः पातृत्वेन स्वामित्वेन अग्न्यात्मा रुद्रस्सन्निधत्ते भागं च लिप्सते । तस्माद्रुद्रो वास्तोष्पतिः । छान्दसष्षष्ठ्या अलुक्, 'पत्यावैश्वर्ये' इति व्यत्ययेन न प्रवर्तते ।
### मन्त्रः
यदहु॑त्वा वास्तोष्प॒तीय॑म्प्रया॒याद्रु॒द्र ए॑नम्भू॒त्वाग्निर॑नू॒त्थाय॑ हन्यात् ।  

####  टीका
ततश्च यदहुत्वा वास्तोष्पतीयं प्रयायात्, एनं प्रयान्तं रुद्रो भूत्वा अग्निरनूथाय हन्यात् अनुद्रुत्य नाशयेत् ।
### मन्त्रः
वास्तोष्प॒तीय॑ञ्जुहोति ।  
भा॒ग॒धेये॑नै॒वैनꣳ॑ शमयति ।  
नार्ति॒मार्च्छ॑ति॒ यज॑मानः  ।


####  टीका

वास्तोष्पतीयमित्यादि । वास्तोष्पते इति द्वाभ्याम् । संयोजिते वा अयं होमः स्यात्, अयुक्ते वा प्रागेव भवेत् ॥
### संयुक्तमन्त्रः
यद्यु॒क्ते जु॑हु॒याद्यथा॒ प्रया॑ते॒ वास्ता॒वाहु॑तिञ्जु॒होति॑ ता॒दृगे॒व तद्यदयु॑क्ते जुहु॒याद्यथा॒ ख्षेम॒ आहु॑तिञ्जु॒होति॑ ता॒दृगे॒व तदहु॑तमस्य वास्तोष्प॒तीयꣵ॑ स्यात् [38]  

### मन्त्रः
यद्यु॒क्ते जु॑हु॒याद् ,  
यथा॒ प्रया॑ते॒ वास्ता॒वाहु॑तिञ्जु॒होति॑ ता॒दृगे॒व तत् ।  
####  टीका

8अत्र पक्षद्वयेऽपि दोषमुक्त्वा समाधातुमारभते - यद्युक्ते इत्यादि ॥ अत्रानेन वास्तोष्पतीयं होतव्यं, तत्रापि प्रयास्यता होतव्यम्, यत्र यत् युक्ते जुहुयात् यथा प्रयाते अपगते वास्तौ अवास्तुन्येव जुहोति तादृक्तत्तुल्यं भवति । युक्ते तु स्थितस्यैव भाण्डाधारत्वादवास्तुत्वं वसतेर्व्यज्यते ।
### मन्त्रः
यदयु॑क्ते जुहु॒याद् यथा॒ ख्षेम॒ आहु॑तिञ्जु॒होति॑  ।   
ता॒दृगे॒व तत्  ।  
अहु॑तमस्य वास्तोष्प॒तीयꣵ॑ स्यात्  ।  

####  टीका

अथ यदयुक्ते जुहुयात् यथा क्षेमे निवासे प्रयाणप्रसङ्ग एव जुहोति तादृक्तत् एवं पक्षद्वयेऽपि वास्तोष्पतीयं हुतं स्यात्, ततो रुद्रः कृद्ध्येत् ॥
### संयुक्तमन्त्रः

दख्षि॑णो यु॒क्तो भव॑ति स॒व्योऽयु॒क्तोऽथ॑ वास्तोष्प॒तीय॑ञ्जुहोत्यु॒भय॑मे॒वाक॒रप॑रिवर्गमे॒वैनꣳ॑ शमयति
### मन्त्रः

दख्षि॑णो यु॒क्तो भव॑ति स॒व्योऽयु॒क्तः ।  
अथ॑ वास्तोष्प॒तीय॑ञ्जुहोति ।  
उ॒भय॑मे॒वाक॒रप॑रिवर्गमे॒वैनꣳ॑ शमयति ।  

####  टीका

9अथ समाधत्ते - दक्षिण इत्यादि ॥ दक्षिणो गौर्युक्तो भवति, सव्यस्त्वयुक्तः, तथाऽस्मिन्नवसरे वास्तोश्पतीयं जुहोति उभयमप्यकः करोति वास्तुनी होतव्यं, प्रयास्यता होतव्यमिति तदुभयमनुष्ठितं भवति । एकस्य योगे प्रयाणस्य प्रस्तुतत्वात्, एकस्य चायोगेन प्रयाणस्याप्रस्तुतत्वात् एकस्य व्यवायोपगमात् । ततश्चैनमपरिवर्गं किंचिदप्यपरिवर्ग्यं सर्वात्मना शमयति । वृजेश्छान्दसो घञ्, तेन बहुव्रीहिः । करोतेश्छान्दसो लुङ्, 'मन्त्रे घस' इत्यादिना च्लेर्लुक् ॥
### संयुक्तमन्त्रः
यदेक॑या जुहु॒याद्द॑र्विहो॒मङ्कु॑र्यात्पुरोनुवा॒क्या॑म॒नूच्य॑ या॒ज्य॑या जुहोति सदेव॒त्वाय॒
### मन्त्रः
यदेक॑या जुहु॒याद्द॑र्विहो॒मङ्कु॑र्यात् ।  

पुरोनुवा॒क्या॑म॒नूच्य॑ या॒ज्य॑या जुहोति सदेव॒त्वाय॑ ।  

####  टीका

10वषट्कारान्तानामभावाद्दर्विहोमः स्यात् । तस्मात्पुरोनुवाक्यामनूच्य अनुद्रुत्य द्वितीयया याज्यया जुहोति सदेवत्वाय देवसंमितत्वाय देवयोग्यत्वायेत्यर्थः । दर्विहोमप्रियतमत्वाद्देवानाम् ॥
### संयुक्तमन्त्रः
यद्धु॒त आ॑द॒ध्याद्रु॒द्रङ्गृ॒हान॒न्वारो॑हये॒द्यद॑व॒ख्षाणा॒न्यस॑म्प्रख्षाप्य प्रया॒याद्यथा॑ यज्ञवेश॒सव्ँवा॒दह॑नव्ँवा ता॒दृगे॒व तद॒यन्ते॒ योनि॑र्ऋ॒त्विय॒ इत्य॒रण्योः᳚ स॒मारो॑हयति [39]  ए॒ष वा अ॒ग्नेर्योनि॒स्स्व ए॒वैन॒य्ँयोनौ॑ स॒मारो॑हय॒ति

### मन्त्रः

यद्धु॒त आ॑द॒ध्याद् रु॒द्रङ्गृ॒हान॒न्वारो॑हयेत् ।  
####  टीका

11यद्धुत इत्यादि ॥ हुतहोमे भाण्डादि शकट आदध्यात् आरोपयेत् तदा गृहानश्मादीन्यनुरुद्रमप्यारोपयेत् । स हि हुते होमे वास्तुं जहाति । तस्मादहुते यानेषु भाण्डान्यारोपयितव्यानीति भावः ।  

### मन्त्रः
यद॑व॒ख्षाणा॒न्यस॑म्प्रख्षाप्य प्रया॒यात्                     

####  टीका

यदवक्षाणानीत्यादि । यद्यवक्षाणानि ज्वलितकाष्ठसंहतीः असंप्रक्षाप्य समारोपितानि न कृत्वा अनिर्वापिताग्निरेव स्थापयित्वा प्रयायात् । क्षै जै षै क्षये, णौ पुगागमः ।
### मन्त्रः

यथा॑ यज्ञवेश॒सव्ँवा॒दह॑नव्ँवा ता॒दृगे॒व तत्  ।
####  टीका

यथायज्ञवेशसं यज्ञविध्वंसनं वा आदहनं सर्वतो दहनं वा क्रियते तत्तुल्यं तादृशं व्यसनं अनारोपितोग्निरुत्पादयेदित्यर्थः ।
### मन्त्रः
अ॒यन्ते॒ योनि॑र्ऋ॒त्विय॒ इत्य॒रण्योः᳚ स॒मारो॑हयति ।

####  टीका
तस्मात् 'अयं ते योनिर् ऋत्वियः' इत्यनया ऋचा अरण्योरग्निं समारोहयति ।

- अ॒यन्ते॒ योनि॑र्ऋ॒त्वियो॒ यतो॑ जा॒तो अरो॑चथाः ।  
तञ्जा॒नन्न् [16]  अ॒ग्न॒ आ रो॒हाथा॑ नो वर्धया र॒यिम् ।  

  - अथ द्वितीयामाह— अयं ते योनिरिति।   हेऽग्नेऽयमिष्टाकारूपः पदार्थस्ते तव योनिरुत्पत्तिहेतुः, ऋत्विय ऋतुकालीनस्त्रीपुरुषसंगमतुल्य इति।   यतो योनेरिष्टकारूपाज्जात उत्पन्नसत्व-मरोचथा दीप्तिमानसि, तं तथाविधं योनिमिष्टकारूपं जानन्नवगच्छन्सन्नारोह प्राप्नुहि ।   अथानन्तरं नोऽस्माकं रयिं धनं वर्धय।  

  -  41 अथ द्वितीया - अयं ते योनिरिति ॥ एषा च 'उप प्रयन्तः' इत्यत्र व्याख्याता । हे अग्ने! अयं ते तव ऋत्वियः ऋतुप्रायप्राप्तो योनिः कारणं यतो जातः त्वं अरोचथाः तं जानन् आत्माधिकारं विद्वान् आरोह अथ आरुह्य च नः अस्माकं रयिं वर्धय इति ॥

- 6अथ षष्ठी - अयं त इत्यनुष्टुप् ॥ हे अग्ने अयं ते तव योनिः कारणं गार्हपत्य उच्यते नात्रारणिः । ऋत्वियः ऋतुः प्राप्तोस्येति । 'छन्दसि घस्' इति घस् । ऋतावृताविज्यत इत्यर्थः । यतस्त्वं जातोऽरोचथाः दीप्यसे । छान्दसो लङ् । तं योनिं जानन् त्वं ममायं योनिरित्यवगच्छन् आरोह । आश्रय मा कदाचिदपि मुचः । अथ नोस्माकं रयिं धनं वर्धय । सांहितिकं दीर्घत्वं छान्दसं । 'निपातस्य च' इत्यथशब्दस्य ॥

  - अथाष्टमीमाह– अयं ते योनिरिति।   हेऽग्ने योऽयमिष्टकाचितिरूपप्रदेशस्ते तव योनिः स्थानं, यतो यस्या इष्टकाचितेर्जात उत्पन्नस्त्वमरोचथा दीप्तो भवति, तं योनिं जानन्स्वकीयत्वेनावगच्छन्नारोह।   अथानन्तरं नोऽस्माकं रयिं धनं वर्धय।  


### मन्त्रः

ए॒ष वा अ॒ग्नेर्योनि॒स्स्व ए॒वैन॒य्ँयोनौ॑ स॒मारो॑हयति ।  
####  टीका
एष वा इत्यादि । गतम् ॥

### संयुक्तमन्त्रः
अथो॒ खल्वा॑हु॒र्यद॒रण्योः᳚ स॒मारू॑ढो॒ नश्ये॒दुद॑स्या॒ग्निस्सी॑देत्पुनरा॒धेय॑स्स्या॒दिति॒ या ते॑ अग्ने य॒ज्ञिया॑ त॒नूस्तयेह्या रो॒हेत्या॒त्मन्थ्स॒मारो॑हयते॒ यज॑मानो॒ वा अ॒ग्नेर्योनि॒स्स्वाया॑मे॒वैन॒य्ँयोन्याꣳ॑ स॒मारो॑हयते ॥ [40]  

### मन्त्रः

अथो॒ खल्वा॑हु॒र्यद॒रण्योः᳚ स॒मारू॑ढो॒ नश्ये॒दुद॑स्या॒ग्निस्सी॑देत्   
पु॒न॒रा॒धेय॑स्या॒दिति॑  ।
####  टीका

12अथो खल्वाहुरिति ॥ यदरण्योः समारूढोग्निः अरण्योर्व्याप्त्यादिना नश्येत् अस्याग्निरुत्सीदेत् गत एव स्यात्, ततः पुनराधेयस्स्यात् इत्यरण्योस्समारोपणे दोषमाहुः ।
### मन्त्रः

या ते॑ अग्ने य॒ज्ञिया॑ त॒नूस्तयेह्या रो॒हेति॑ ।  

आ॒त्मन्थ्स॒मारो॑हयते ।
####  टीका

तस्मात् 'या ते अग्ने यज्ञिया तनूः' इत्यादिमन्त्रेण आत्मनि समारोहयते ।
### मन्त्रः

यज॑मानो॒ वा अ॒ग्नेर्योनि॒स्स्वाया॑मे॒वैन॒य्ँयोन्याꣳ॑ स॒मारो॑हयते ॥ [40]  

####  टीका

यजमानो वा इत्यादि । गतम् ॥

इति तृतीये चतुर्थे दशमोनुवाकः ॥  

## अनुवाकः ११ राजसूयगता याज्यापुरोनुवाक्याः   

त्रिष्टुप् १, ३, ५, ७, ११, १५, १८ गायत्री,
८ जगती   
विश्वेदेवा ऋषयः   
### मन्त्रः
त्वम॑ग्ने बृ॒हद्वयो॒ दधा॑सि देव दा॒शुषे᳚ ।   
क॒विर्गृ॒हप॑ति॒र्युवा᳚ ।  
####  टीका
1सन्ति देवसुवां हवींष्यष्टौ 'अग्नये गृहपतये पुरोडाशमष्टाकपालं निर्वपेत्कृष्णानां व्रीहीणाम्' इत्यादौ विहितानि, 'देवसुवामेतानि हवींषि भवन्ति' इति च तेषां याज्यानुवाक्या । तस्याग्नेयस्य पुरोनुवाक्या - त्वमग्ने इति गायत्री हे अग्ने देव त्वं बृहत् महत् वयः अन्नं दधासि धारयसि दाशुषे हविर्दत्तवते यजमानाय दातुं दधासि । कविः क्रान्तदर्शनः गृहपतिः गृहस्य पाता युवा हविषां देवैर्मिश्रयिता, नित्यतरुणो वा । 'दाश्वान्' इति निपातितः ॥
### मन्त्रः
ह॒व्य॒वाड॒ग्निर॒जर॑ᳶ पि॒ता नो॑ वि॒भुर्वि॒भावा॑ सु॒दृशी॑को अ॒स्मे ।   
सु॒गा॒र्ह॒प॒त्यास्समिषो॑ दिदीह्यस्म॒द्रिय॒ख्सम्मि॑मीहि॒ श्रवाꣳ॑सि ।
####  टीका

2तत्रैव याज्या - हव्यवाडिति त्रिष्टुप् ॥ हव्यवाट् हविषां वोढा अग्निः अङ्गनादिगुणयुक्तः अजरो जरारहितः । 'नञो जरमर' इत्युदात्तत्वम् । पिता पालयिता नः अस्माकं विभुः भुवनस्य व्यापी विभावा विशेषेण भानशीलः । भातेर्वनिप् । सुदृशीकः सुखदर्शनः । दृशीकादयो निपात्यन्ते, 'क्रत्वादयश्च' इत्युत्तरपदाद्युदात्तत्वम् । ईदृशस्त्वं अस्मै अस्माकम् । 'सुपां सुलुक्' इति शे आदेशः । सुगार्हपत्याः शोभनगृहपतित्वहेतुभूताः इषः अन्नानि संदिदीहि एकीकृत्य दीपय देहीत्यर्थः । दिदेतिः दीप्तिकर्मा छान्दसः, ददातेर्वा रूपं छान्दसविकारः । किं च - अस्मद्रियक् अस्मदाभिमुख्येनागतिमत् । 'विष्वग्देवयोश्च' इत्यद्र्यादशेः । श्रवांसि यशांसि अन्नानि वा संमिमीहि सम्यङ्निष्पादय । माङ् माने, जौहोत्यादिकः, व्यत्ययेन परस्मैपदम् ॥
### मन्त्रः
त्वञ्च॑ सोम नो॒ वशो॑ जी॒वातु॒न्न म॑रामहे ।   
प्रि॒यस्तो᳚त्रो॒ वन॒स्पतिः॑ ।
####  टीका

3अथ 'सोमाय वनस्पतये श्यामाकं चरुम्' इत्यस्य सौम्यस्य पुरोनुवाक्या - त्वं चेति गायत्री ॥ त्वमपि महानुभावः सोम नः वशः कामयसे रक्ष्यत्वेन । वष्टेर्लोट्याडागमः । 'निपातैर्यद्यदिहन्त' इति निघाताभावः । यद्वा - चशब्दोवधारणे । हे सोम नोस्माकं त्वमेव वशः कान्तः इष्टतमः । किमर्थम्? जीवातुं जीवनाय । व्यत्ययेन चतुर्थ्यर्थे द्वितीया । तुमुनि वा आडागमश्छान्दसः, तस्योदात्तत्वं च । अतः त्वत्प्रसादात् न मरामहे न म्रियामहे । व्यत्ययेन शप् । पुनश्च सोमो विशेष्यते - प्रियस्तोत्रः । गतम् । वनस्पतिः वनानां पाता । 'सोमो वा ओषधीनां राजा' इति । वनस्थानां वा पाता 'सोमो वनस्पतीनाम्' इति । पारस्करादित्वात्सुट्, 'उभे वनस्पत्यादिषु युगपत्' इति पूर्वयोर्युगपत्प्रकृतिस्वरत्वम् ॥
### मन्त्रः
ब्र॒ह्मा दे॒वाना᳚म्पद॒वीᳵ क॑वी॒नामृषि॒र्विप्रा॑णाम्महि॒षो मृ॒गाणा᳚म् ।   
श्ये॒नो गृ॑ध्राणा॒ꣳ॒ स्वधि॑ति॒र्वना॑ना॒ꣳ॒ सोमः॑ [41]  प॒वित्र॒मत्ये॑ति॒ रेभन्न्॑ ।   
####  टीका

4तत्रैव याज्या - देवानां मध्ये ब्रह्मा सोमः ब्रह्मात्मना वर्तते । यद्वा - देवानां यथा ब्रह्मा श्रेष्ठो भवति, एवं सोमः पवित्राणां श्रेष्ठ इति । पदवीः पदव्यः यज्ञाः अभेदेन तद्विद उच्यन्ते । कवीनां क्रान्तदर्शनानां मध्ये यज्ञविदः श्रेष्ठाः । व्यत्ययेन वा बहुवचनम् । हल्ञ्यादिलोपाभावो वा । यज्ञश्रेष्ठ इति । यद्वा - वेतेर्गतिकर्मणो बुद्ध्यर्थात्क्विप् । पदानां पद्यमानानां यज्ञानामेव वेदितोच्यते, अनवधारणादनवग्रहः । ऋषिः द्रष्टा विप्राणां श्रेष्ठः, महाबलत्वात् । श्येनः शंसनीयो गच्छतीति गृध्राणां श्रेष्ठः । स्वधितिः अग्निः विनाशनसामर्थ्यात्ताच्छब्द्यम् । आत्मनि धीयते इति । वनानां वननीयानां अग्निः श्रेष्ठः । महावृक्षः कश्चिदित्येके । एवं सोमः पवित्राणां मध्ये पवित्रमत्येति ब्रह्मादिकम् । यद्वा - यन्नाम किंचित् पवित्रं तत् सर्वमत्येति रेभन् स्तूयमानः । रेभृ शब्दे, व्यत्ययेन कर्तृप्रत्ययः ॥
### मन्त्रः
आ वि॒श्वदे॑व॒ꣳ॒ सत्प॑तिꣳ सू॒क्तैर॒द्या वृ॑णीमहे ।   
स॒त्यस॑वꣳ सवि॒तार᳚म् ।   
####  टीका

5'सवित्रे सत्यप्रसवाय पुरोडाशं द्वादशकपालमाशूनां व्रीहीणाम्' इत्यस्य सावित्रस्य पुरोनुवाक्या - आ विश्वदेवमिति गायत्री ॥ विश्वदेवं विश्वेऽपि देवा दीव्यन्तेऽस्मिन्निति विश्वदेवस्सविता । 'विश्वं संज्ञायाम्' इति विश्वशब्दस्याद्युदात्तत्वम् । सत्पतिं सतां विदुषां पातारम् । 'पत्यावैश्वर्ये' इति पूर्वपदप्रकृतिस्वरत्वम् । सूक्तैस्सम्यगुक्तैः स्तोत्रैः अद्यास्मिन् यज्ञे वृणीमहे सत्यसवं सत्यानुज्ञं सवितारं देवम् ॥
### मन्त्रः
आ स॒त्येन॒ रज॑सा॒ वर्त॑मानो निवे॒शय॑न्न॒मृत॒म्मर्त्य॑ञ्च ।   
हि॒र॒ण्यये॑न सवि॒ता रथे॒ना दे॒वो या॑ति॒ भुव॑ना वि॒पश्यन्न्॑ ।
####  टीका

6तत्रैव याज्या - आ सत्येनेति त्रिष्टुप् ॥ सत्येन नित्येन रजसा लोकेन ज्योतिर्मयेन मण्डलात्मना आवर्तमानः उदयमस्तमयं चानुपूर्व्येण कुर्वाणः निवेशयन् स्थापयन् जीवयन् अमृतं देवादिलक्षणं मर्त्यं मनुष्यादिलक्षणं च । 'नञो जरमर' इत्युत्तरपदाद्युदात्तत्वम् । हिरण्ययेन हिरण्मयेन रथेन । 'ऋत्व्यवास्त्व' इति निपात्यते । हिरण्यया हिरण्ययानी[नेने]त्येके । सविता देवः । एवं भुवना भुवनानि भूतजातानि विपश्यन् विविधं पश्यन् हितेन योजयन् आयाति आगच्छतु ॥
### मन्त्रः
यथा॑ नो॒ अदि॑ति॒ᳵ कर॒त्पश्वे॒ नृभ्यो॒ यथा॒ गवे᳚ ।   
यथा॑ तो॒काय॑ रु॒द्रिय᳚म्
####  टीका

7'रुद्राय पशुपतये गावीधुकं चरुम्' इत्यस्य रौद्रस्य पुरोनुवाक्या - यथा न इति गायत्री ॥ अदितिः अखण्डनीयो रुद्रः कर्मणि क्तिन् । स देवः यथा नोस्माकं पश्वे पशुभ्यः । जातावेकवचनम्, 'जसादिषु वा वचनम्' इति गुणाभावः । यथा वा नृभ्यः मनुष्येभ्यः यथा गवे गोभ्यः । पूर्ववदेकवचनम् । उभयत्रापि 'सावेकाचः' इति प्राप्तं विभक्त्युदात्तत्वं 'न गोश्वन्' इत्यादिना निषिद्ध्यते । यथा च तोकाय अस्मदीयाय बालायापत्यादिकाय रुद्रियं रुद्रस्य पशुपतेः यत्कृत्यं सशिवया तन्वा यत्करोति तद्रुद्रियं पशूनां रक्षणं करत् करोति । यथा पश्वादिभ्यो यद्देवः करोति तथा तमनेन हविषाऽऽराधयाम इति शेषः । रुद्रशब्दादिदमर्थे घः, अर्हार्थे वा यद्रुद्रस्यार्हमिति । करोतेश्छान्दसो लुङ्, 'कृ मृ दृ रुहिभ्यः' इति अङ्, 'ऋदृशोङि गुणः' ॥
### मन्त्रः
मा न॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा [42]  नो॒ अश्वे॑षु रीरिषः ।   
वी॒रान्मा नो॑ रुद्र भामि॒तो व॑धीर्ह॒विष्म॑न्तो॒ नम॑सा विधेम ते ।   
####  टीका

8तत्रैव याज्या - मा न इति जगती ॥ हे रुद्र भामितः क्रुद्धस्त्वं नोस्माकं तोकादीन् मा रीरिषः मा हिंसीः तोकादिविषये हिंसां मा कृधाः । सर्वत्र जातावेकवचनम् । तोकेष्वपत्येषु तनयेषु तदपत्येषु नप्त्रादिषु आयुषि जीविते गोषु अश्वेषु च । किञ्च - वीरान् विक्रान्तान् नोस्मदीयान् क्रोधेन मा वधीः । यथा वयं हविष्मन्तोनेन गावीधुकेन चरुणा तद्वन्तः नमसा नमस्कारेण ते त्वां विधेम परिचरेम तदर्थं मा रीरिषः इति । पूर्ववत्कर्मणि षष्ठी ॥
### मन्त्रः

उ॒द॒प्रुतो॒ न वयो॒ रख्ष॑माणा॒ वाव॑दतो अ॒भ्रिय॑स्येव॒ घोषाः᳚ ।   
गि॒रि॒भ्रजो॒ नोर्मयो॒ मद॑न्तो॒ बृह॒स्पति॑म॒भ्य॑र्का अ॑नावन्न् ।   
####  टीका

9'बृहस्पतये वाचस्पतये नैवारं चरुं' इत्यस्य पुरोनुवाक्या - उदप्रुत इति त्रिष्टुप् ॥ उदप्रुतः उदकस्य प्रापयितारः प्रवोढारः प्रवर्तयितारो वा मेघा उच्यन्ते । ध्रुङ् प्रुङ् प्लुङ् गतौ, उदभावश्छान्दसः । उदप्रुतो न उदप्लुत इव वयोन्नं रक्षमाणाः वृष्टिद्वारेण रक्षन्तः । व्यत्ययेनात्मनेपदम् । वावदतः अभ्रियस्य घोषा इव विश्वं जगद्वादयन्तः । वदेर्यङ्लुगन्ताच्छतरि 'अभ्यस्तानामादिः' इत्याद्युदात्तत्वम् । गिरिभ्रजो न गिरिभ्रज इव गिरिपृष्ठगामिनः । भ्रजतिर्गतिकर्मा, भ्राजतेर्वा ह्रस्वत्वम् । ऊर्मयः उदकसंघाता इव मदन्तः मादयन्तस्तर्पयन्तः प्रजाः । स्वरितत्वाच्चौरादिकस्य णिलुक् । ईदृशार्काः अर्चनादिसाधनभूताः स्तुतयः । अर्चतेः करणे घञ्, 'चजोः कुधिण्यतोः' इति कुत्वम् । यद्वा - अर्क स्तुतौ । बृहस्पतिमभ्यनावन् बृहस्पतिमभिष्टुवन्ति, तस्माद्वयमपि तं महानुभावं यजामहे इति । नौतेश्छान्दसो लुङ्, व्यत्ययेन शप्, धातोश्च वृद्धिः । बृहस्पतेस्सुट्स्वरावुक्तौ ॥
### मन्त्रः
ह॒ꣳ॒सैरि॑व॒ सखि॑भि॒र्वाव॑दद्भिरश्म॒न्मया॑नि॒ नह॑ना॒ व्यस्यन्न्॑ ।   
बृह॒स्पति॑रभि॒ कनि॑क्रद॒द्गा उ॒त प्रास्तौ॒दुच्च॑ वि॒द्वाꣳ अ॑गायत् ।   
####  टीका

10तत्रैव याज्या - हंसैरिति त्रिष्टुप् ॥ हंसैः हननशीलैः ज्ञानशीलैः शुद्धात्मभिः तैरिव सखिभिः समानख्यानैः ऋत्विग्भिः यावदर्थं वदद्बिः अश्मन्मयानि व्याप्तिमदुदकवन्ति । अयस्मयादित्वेनाश्मन्नलोपाभावः नहना नहनानि बन्धनानि मेघान् व्यस्यन् विविधं क्षिपन् प्रेरयन् बृहस्पतिः अभिकनिक्रदत् अभितस्स्तनयन् । दाधर्त्यादौ निपात्यते, शतर्यनुनासिकलोपः, 'अभ्यस्तानामादिः' इत्याद्युदात्तत्वम् । गाः अपः । उतशब्दश्चार्थे । प्रास्तौत् उच्च मेघसन्निधानादिना वृष्ट्याभिमुख्यवतीः कृतवान् उदगायच्च, उदक्षिपच्च अवर्षच्चेत्यर्थः । विद्वान् वर्षणोपायज्ञः । विद्वानेव प्रस्तोता उदगायदिति भावः । 'दीर्घादटि समानपादे' इति रुत्वम् ॥
### मन्त्रः

एन्द्र॑ सान॒सिꣳ र॒यिम् [43]  स॒जित्वा॑नꣳ सदा॒सह᳚म् ।   
वर्षि॑ष्ठमू॒तये॑ भर ।   
####  टीका

11'इन्द्राय ज्येष्ठाय पुरोडाशमेकादशकपालं महाव्रीहीणाम्' इत्यस्य पुरोनुवाक्या - ऐन्द्रेति गायत्री ॥ हे इन्द्र सानसिं संभजनीयाम् । सनोतेरसिप्रत्ययः, वृद्धिश्च निपात्यते । रयिं धनं सजित्वानं सर्वानरीन् जेतुं शीलं यस्य । 'अन्येभ्योपि दृश्यते' इति जयतेः क्वनिप् । यद्वा - जेतृभिस्सहितम् । 'परादिश्छन्दसि' इत्युत्तरपदाद्युदात्तत्वम् । सदासहं सर्वकालमरीणामभिभवितारं वर्षिष्ठं वृद्धतरं अतिप्रभूतं ईदृशं रयिमस्मभ्यं आभर । 'हृग्रहोः' इति भः । ऊतये रक्षणाय तर्पणाय वा । 'ऊतियूति' इत्यादिना क्तिन उदात्तत्वं निपात्यते ॥
### मन्त्रः
प्र स॑साहिषे पुरुहूत॒ शत्रू॒ञ्ज्येष्ठ॑स्ते॒ शुष्म॑ इ॒ह रा॒तिर॑स्तु ।   
इन्द्रा भ॑र॒ दख्षि॑णेना॒ वसू॑नि॒ पति॒स्सिन्धू॑नामसि रे॒वती॑नाम् ।   
####  टीका

12तत्रैव याज्या - प्र ससाहिषे इति त्रिष्टुप् ॥ हे इन्द्र पुरुहूत बहुभिराहूत शत्रून् प्रससाहिषे प्रकषेर्णाभिभवसि । छान्दसे लिटि 'तुजादानाम्' इत्यभ्यासस्य दीर्घत्वम् । यद्वा - अभ्यास योर्विपर्ययः । कस्मादेवमुच्यत इति चेत् ज्येष्ठः श्रेष्ठः प्रभूततमो वा ते तव शुष्मः बलम् । अत ख इहास्मिन् कर्मणि रातिः दानं हविषः तवैवास्तु त्वामेव यजामहे । 'मन्त्रे वृष' इति क्तिन उदात्तत्वम् । त्वं चास्मभ्यं दक्षिणेन हस्तेन वसूनि धनानि उदकादीनि आभर आहर । पूर्ववद्भत्वम्, 'अन्येषामपि दृश्यते' इति दक्षिणेत्यस्य दीर्घत्वम् । यस्मात्सिन्धूनां अपां रेवतीनां साधनानां पतिः पाता त्वमसि । रयेर्मतुब्बहुलम्' इति संप्रसारणत्वम् । यस्मात्पतिरसि, तस्मात्त्वमेब देहीत्युच्यते; बलत्त्वन्नाच्च तव दातुं नास्ति प्रतिबन्ध इति ॥
### मन्त्रः
त्वꣳ सु॒तस्य॑ पी॒तये॑ स॒द्यो वृ॒द्धो अ॑जायथाः ।   
इन्द्र॒ ज्यैष्ठ्या॑य सुक्रतो ।
####  टीका

13अथैन्द्रे याज्यानुवाक्ये विकल्प्येते । तत्र पुरोनुवाक्या - त्वं सुतस्येति गायत्री ॥ हे इन्द्र त्वं सुतस्याभिषुतस्य सोमस्य पीतये सद्यो वृद्धो अजायथाः सर्वेषां ज्येष्ठभावाय [वः] तव भवति । हे सुक्रतो सुकर्मन् । तस्मात्सर्वज्येष्ठं त्वामेव यजामहे इति ॥
### मन्त्रः
भु॒वस्त्वमि॑न्द्र॒ ब्रह्म॑णा म॒हान्भुवो॒ विश्वे॑षु॒ सव॑नेषु य॒ज्ञियः॑ ।   
भुवो॒ नॄꣳश्च्यौ॒त्नो विश्व॑स्मि॒न्भरे॒ ज्येष्ठ॑श्च॒ मन्त्रः॑ [44]  वि॒श्व॒च॒र्ष॒णे॒ ।
####  टीका

14अथ याज्या - भुव इति गायत्री ॥ हे इन्द्र त्वं कर्म, ब्रह्मणा परिबृढेन श्रोत्रेण वा महान् भुवः असि सर्वैस्स्तूयमनो वर्धसे इत्यर्थः स्तूयमानानि तेजांसि वर्धन्ते । भवतेर्लेटि शपो लुक्, लेटोडागमः, 'भूसुवोस्तिङि' इति गुणाभावः पादादित्वान्न निहन्यते । भवसि च विश्वेषु सवनेषु यज्ञेषु यज्ञियः यागार्हः । 'यज्ञर्त्विग्भ्याम्' इति घः । विश्वस्मिन् भरे संग्रामे नॄन् नॄणां शत्रूणां च्यौत्नः च्यावयिता विनाशयिता । च्यवतेरौणादिकोत्नप्रत्ययः, वृद्धिश्चातोः । नृशब्दात् 'कर्तृकर्मणोः' इति षष्ठी व्यत्ययेन न प्रवर्तते । हे विश्वचर्षणे सर्वमनुष्यबद्धेऽपि मनुष्यास्त्वयि भवन्ति सत्त्वेन । यद्वा - विश्वस्य द्रष्टः, मन्त्रः मन्द्रः मननीत्यः स्तुतो वा । तस्मात्त्वमसि ज्येष्ठो भवसि च सर्वेषाम् । चशब्देन भुव इत्यनुकृष्यते ॥
### मन्त्रः

मि॒त्रस्य॑ चर्षणी॒धृत॒श्श्रवो॑ दे॒वस्य॑ सान॒सिम् ।   
स॒त्यञ्चि॒त्रश्र॑वस्तमम् ।   
####  टीका

15'मित्राय सत्यायाम्बानां चरुम्' इत्यस्य मैत्रस्य पुरोनुवाक्या - मित्रस्येति गायत्री ॥ मित्रस्य देवस्य मित्रणादिकृतः चर्षणीधृतः मनुष्याणां धारयितुः श्रवः अन्नं यशो वा सानसिं सननीयं सर्वेषां, देयं वा सर्वेभ्यः । व्यत्ययेन 'स्वमोर्नपुंसकात्' इति लुक् ङि प्रवर्तते । सत्यमविनश्वरं चित्रश्रवस्तमं अतिशयेन चित्रं चायनीयं श्रवणमस्येति चायनीयः । यशस्तमं वा । तस्मात्त्वामेव यजामहे इति ॥
### मन्त्रः

मि॒त्रो जनान्॑यातयति प्रजा॒नन्मि॒त्रो दा॑धार पृथि॒वीमु॒त द्याम् ।   
मि॒त्रᳵ कृ॒ष्टीरनि॑मिषा॒भि च॑ष्टे स॒त्याय॑ ह॒व्यङ्घृ॒तव॑द्विधेम ।   
####  टीका

16तत्रैव याज्या - मित्र इति त्रिष्टुप् ॥ मित्रो देवः जनान् सर्वान् यातयति चेष्टयति प्रजानन् तत्तदधिकारानुरूपविधानज्ञः मित्र एव पृथिवीमपि द्यामपि दाधार धारयितुं प्रभवति । ध्रियतेः छन्दसि लिटि तुजादित्वादभ्यासस्य दीर्घत्वम् । मित्र एव कृष्टीः मनुष्यान् विशेषेण अनिमिषा अनिमिषेणादरेणाभिचष्टे आभिमुख्येन पश्यति उपकरोतीत्यर्थः । दर्शनमुपकारः, तथाहि - 'वक्तारो भवन्ति, सुपश्यति' इति । मिषतेर्भावे क्विप् । यद्वा - अनिमिषाः देवाः । इगुपधलक्षणः कः, 'सुपां सुलुक्' इति शस आकारः । मनुष्यान् देवाश्च विशेषेण पश्यतीति । तस्मात्तस्मै सत्यायामोघफलाय देवाय हव्यं चरुलक्षणं घृतवत् घृतसंयुक्तं विधेम कुर्मः ददाम इत्यर्थः । विदधातिर्दानकर्मा, विध विधाने, तौदादिकः ॥
### मन्त्रः
प्र स मि॑त्र॒ मर्तो॑ अस्तु॒ प्रय॑स्वा॒न्॒यस्त॑ आदित्य॒ शिख्ष॑ति व्र॒तेन॑ ।   
न ह॑न्यते॒ न जी॑यते॒ त्वोतो॒ नैन॒मꣳहो॑ अश्ञो॒त्यन्ति॑तो॒ न दू॒रात् ।   
####  टीका

17अथ तत्रैव याज्या विकल्प्यते - प्र स मित्रेति त्रिष्टुप् । 'प्रयस्वान्' इति प्रथमपादान्तः, 'त्वोतः' इति तृतीयपादान्तः ॥ हे मित्र स मर्तः मनुष्यः प्रयस्वान् अन्नवान् प्रास्तु प्रकर्षेण भवतु । क इत्याह – हे आदित्य अदितेः पुत्र यस्तव प्रीतेन कर्मणा यागादिना शिक्षति शक्तो भवितुमिच्छति अविघ्नेनान्वतिष्ठदित्यथः । शकेः 'सनि मीमा' इत्यादिना इस् । यद्वा - शिक्ष विद्योपादाने । व्रतेनेति, व्यत्ययेन द्वितीयाबहुवचनस्य स्थाने तृतीयैकवचनम् । व्रतानि शिक्षति पुनःपुनरभ्यस्यतीति । कस्मादेवमुच्यते इत्यत आह - न हन्यते न पीड्यते शत्रुभिः, व्याध्यादिभिश्च । न जीयते नाभिभूयते दारिद्र्यादिभिः । कः ? त्वोतः त्वया ऊतो रक्षितः । पृषोदरदत्वादिष्टस्वररूपसिद्धिः, 'तृतीया कर्मणि' इति पूर्वपदप्रकृतिस्वरत्वम् । किं च - नैनं त्वया रक्षितं अंहः पापं अन्तितः अन्तितः अन्तिके समीपे सन्तं न दूरात् सन्तम् । 'दूरान्तिकार्थेभ्यो द्वितीया च' इति पञ्चमी, 'कादिलोपो बहुलम्' इत्यन्तिकस्य लोपः । अतस्त्वामेव परिचरेमेति ॥
### मन्त्रः
यत् [45]  चि॒द्धि ते॒ विशो॑ यथा॒ प्र दे॑व वरुण व्र॒तम् ।   
मि॒नी॒मसि॒ द्यवि॑द्यवि ।  
####  टीका

18'वरुणाय धर्मपतये यवमयं चरुम्' इत्यस्य पुरोनुवाक्या - यच्चिदिति गायत्री ॥ हे देव वरुण यत्किंचित्ते त्वयि यद्व्रतं यागादिकं कर्म वयं विशः मनुष्यमात्रभूताः द्यविद्यवि दिनेदिने प्रमिनीमसि प्रतर्कयामः अविच्छेदेनानुष्ठातुमिच्छामः तत्तथा करोषि त्वमेव तस्मात् त्वामेव परिचरेमेति । मीञ् हिसायां, क्रय्यादिकः प्वादित्वाद्ध्रस्वत्वम्, 'इदन्तो मसि' प्रपूर्वोयं हिंसाभावे वर्तते । यथा प्रस्मरतीति स्मृत्यभावे, प्रतिष्ठतीति स्थित्यभावे, एवमिहापि द्रष्टव्यम् । यद्वा - यद्व्रतं प्रमिनीमः हिंसितवन्तः विशो यथा यथाजाता मष्याः उपतापादापूरयेमेति शेषः ॥
### मन्त्रः

यत्किञ्चे॒दव्ँव॑रुण॒ दैव्ये॒ जने॑ऽभिद्रो॒हम्म॑नु॒ष्या᳚श्चरा॑मसि ।   
अचि॑त्ती॒ यत्तव॒ धर्मा॑ युयोपि॒म मा न॒स्तस्मा॒देन॑सो देव रीरिषः ।   
####  टीका

19तत्रैव याज्या - यत्किं चेदमिति जगती - हे वरुण देव दैव्ये देवप्रभवे जने । 'देवाद्यञञौ इति यञ् । तद्विषये किंचित् स्वल्पमपि वा अभिद्रोहं अभितो द्रोहं मनुष्या वयं मनुष्यस्वभावात्संभाव्यमानप्रमादाः यदिदं चरामसि चरामः 'इदन्तो मसि' । इद्मिति क्रियाविशेषणम् । किंच - यत्तव धर्मा धर्माणि । 'शेश्छन्दसि' इति लोपः । अचित्ती अचित्त्या अज्ञानेन । 'सुपां सुलुक्' इति पूर्वसवर्णः । युयोपिम विनाशयामः । युपु विमोहने, ण्यन्ताच्छान्दसः आर्धधातुकत्वाण्णिलोपः । तस्मादेनसः पापादभिद्रोहलक्षणाद्धर्मविलोपलक्षणाच्च हेतुभूतान्नः अस्मान्मा रीरिषः, अपि तु अनुगृहाणैव ॥
### मन्त्रः
कि॒त॒वासो॒ यद्रि॑रि॒पुर्न दी॒वि यद्वा॑ घा स॒त्यमु॒त यन्न वि॒द्म ।   
सर्वा॒ ता वि ष्य॑ शिथि॒रेव॑ दे॒वाथा॑ ते स्याम वरुण प्रि॒यासः॑ ॥ [46]  
####  टीका

20तत्रैव याज्याविकल्पः - कितवास इति त्रिष्टुप् ॥ हे देव वरुण कितवासः स्वार्थसाधनतत्पराः कितवेति प्रवर्तमाना ऋत्विजः यत् येन रिरिपुः नाशितवन्तोस्मान्न दीवि न तु देवने सम्यग्व्यवसिताः प्रवर्तन्ते । दिवेरौणादिकेऽसिचि छान्दसं दीर्घत्वम् । 'ऊडिदम्' इति सप्तम्युदात्ता । यद्वा - यच्च सत्यं बुद्धिपूर्वमेव कृतं पापमश्रद्धादिना । 'घ' इति पादपूरणः, प्रसिद्धौ वा । 'ऋचि मनु' इत्यादिना संहितायां दीर्घत्वम् । उत अपि च यत् न विद्म कृतमपि न जानीमः सौकर्म्यात् । सर्वा ता सर्वाणि तानि तस्माद्दुश्चरितानि । 'शेश्छन्दसि' इति लोपः । विष्य विमुक्तबन्धनानि कुरु क्षमस्वेति यावत् । 'उपसर्गात्सुनोति' इत्यादिना स्यतेष्षत्वम् । शिथिरा शिथिलानीव सुमोचनानीव विमुञ्च । कपिलकादित्वाल्लत्वविकल्पः । अथानन्तरं विमुक्तैनसो वयं तव प्रियासः इष्टास्स्याम भवेम । 'आज्जसेरसुक्', 'निपातस्य च' इति संहितायां अथशब्दस्य दीर्घत्वम् ॥

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयकाण्डे चतुर्थप्रपाठके एकादशोनुवाकः ॥
समाप्तश्च प्रपाठकः ॥  
