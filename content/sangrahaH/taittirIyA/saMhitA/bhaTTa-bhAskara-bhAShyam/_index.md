---
title: +भास्करभाष्यम्
---

##  प्रास्ताविकम्
- अस्मादृशानाम् अन्तर्जालाध्येतॄणां सौकर्याय प्रतिमन्त्रं विविच्य तैत्तिरीयश्रुतेर् भट्टभास्करभाष्यं ज्ञानयज्ञाख्यं प्रकाश्यते। कदाचिदन्येषाम् अप्युपयोगाय स्यात्। दोषेषु दृष्टेषु सूचनीया वयम् (प्रत्येकस्मिन् पृष्ठे लेखनीचित्रनोदनेन github fork इति कृत्वा pull request इति प्रेषयितुं शक्यम्)!
- उट्टङ्कितपाठः [पराङ्कुशाचार्यजालक्षेत्राल्](http://parankusan.cloudapp.net/Integrated/Login.aspx) लब्धः।
- सम्पादनेस्मिन् लब्धः पाठो (संहिताया भाष्यस्यापि च) यथापेक्षं परिवर्तितः । विवरणान्यधः।

## मन्त्रेषु परिवर्तनानि
समस्या-परिचयः -

- कण्ठस्थीकरणसौकर्याय +अखिलाम् अपि संहितां पञ्चाति-नामसु भागेषु विभजन्ति।   
- एष पाठः प्रकाशितो बहुषु पुस्तकेषु जालक्षेत्रेषु च। एवं हि कण्ठस्थी-कृत्य चानुवदन्ति।
- प्रत्येकस्मिन् संहिताभागे तादृशे नानावाक्यानां मध्ये सन्धिः कृतो दृश्यते। यत्र तु पञ्चातिभेद इष्टः, वाक्यमध्येऽपि संहिताविभागः कृतः! तेन विनियोगदशायाम् अनुचिताः स्वरा आयान्ति बहुत्र। मन्त्रार्थावगमने ऽप्यनेन बाधाः सम्भवन्ति।
- ब्राह्मणे तावद् अस्थाने क्वचिद् दण्डनिक्षेपो दृश्यते (तत्रापि सन्धिविभागं विना)।
  - उदाहरणम् - `त आ॑हव॒नीय॒म् अग्र॒ आद॑धते । अथ॒ गार्ह॑पत्यम्। ` इत्येवोचितं लेखितुम्। आ+उपसर्गाद् अदधते इति लङि प्रथमापुरुषे बहुवचने रूपम् अत्र प्रयुज्यमानम् इति - `"असु॑रा अ॒ग्निम् आद॑धत॒ " इति॑ ।` इति पूर्ववर्तिवाक्यस्य दर्शनेन ज्ञायते। मूले तावद् अस्थाने दण्डप्रक्षेपेण ` त आ॑हव॒नीय॒मग्र॒ आद॑धत । अथ॒ गार्ह॑पत्यम् ।` इति लेखनम् भ्रमास्पदम् इत्य् अभिज्ञेयम्।

परिहारपरिचयः -

- अत्र विनियोगं मनस्यवधार्य मन्त्रशो (यशुश्श [अर्ध]ऋक्शो वा) संहितापाठो विच्छिद्यते संयोज्यतेऽपि वा। विवरणान्यधः।
- विनियोग-दृष्ट्या (नाम, छन्दोऽनुरोधेन, ऽर्थावगमन-दृष्ट्या वा) वाक्यान्ते ऽर्धर्चन्ते पादान्ते वा विरामः स्यान्, नान्यत्रेत्य् अस्मन्-निश्चयः।

परिवर्तनक्रमे -

- विनियोगानुसारेण 1-2-3 इति संख्या भाष्ये निर्दिष्टा पूर्वमुद्रितपुस्तकेषु । परन्तु तत्र वाक्यशो मन्त्रविभागः क्वचन न कृतः । अत्र अध्ययनसौकर्याय मन्त्रविभागः वाक्यव्यवस्था च कृता । सार्थकविनियोगेऽपि भिन्नवाक्यानां मध्ये विरामो गृह्यते, तत्र तेन च सन्धिविच्छेदो भवेदिति मतम्।
- संहितामूले यत्र निगदेषु यजुषाम् ऋचाञ्च समाहारस् तत्रेयं यजुरिति, इयं ऋगिति न स्पष्टं प्रतिभासः । तेन भाष्याध्ययने मन्त्रविभागः निगदे कियत्पर्यन्तम् अनुवर्तत इति न ज्ञायते । अत इदानीमत्र व्याख्यानानुरोधेन मन्त्रविभागः कृतः ।

### आश्रितः क्रमः  
- विभागसमये आदिम-अन्त्यपदयोः प्रकृतिस्वराः यदि संहितामात्रदर्शनेनास्पष्टाः तत्र पदपाठं पश्यामः। इत्थं प्रकृतिस्वरे ज्ञाते तु यथापेक्षं पाणिनीयनियमान् संहिताभागञ्चावलोक्य स्वरव्यत्ययं सम्पादयामः।
- क्वचित् विनियोगस्यैकत्वेऽपि वाक्यानि भिन्नानि, प्रतीकानि च भिन्नानीत्यस्मात् कारणात् सन्धिविच्छेदः कृतः, यथापेक्षं स्वराश्च परिवर्तिताः । तादृशस्थलेषु अवगाहनाय संयुक्तमन्त्रः इति पीठिकया साकं पूर्णमन्त्रः स्थापितः ।
- क्वचिद् एकस्यैव मन्त्रस्य विनियोगः विभज्योक्तो भाष्ये । तत्र मन्त्रं विच्छिद्य विनियोगानुसारेण पादशः, अर्धर्चशः, पादोनर्क्-शः मन्त्रा विभज्य निर्दिष्टाः । पञ्चमप्रपाठके विनियोगद्वयस्योदाहरणं दृश्यते - **त्रय॑स्त्रिꣳश॒त्तन्त॑वो॒ ये वि॑तत्नि॒रे य इ॒मय्ँय॒ज्ञꣵ स्व॒धया॒ दद॑न्ते । तेषा᳚ञ्छि॒न्नम्प्रत्ये॒तद्द॑धामि॒ स्वाहा॑। तं घ॒र्मो दे॒वाꣳ अप्ये॑तु  ॥ [46] इति मन्त्रस्य टीका -"13 .त्रयस्त्रिंशदिति त्रिष्टुभा च"' इति । अयं पूर्वमन्त्रस्य विनियोगभागः । तथा " 14अन्यं कपालं तेषु विसृजति - घर्म इति ॥"' अयं चोत्तरविनियोगभाष्यभागः । अत्र वस्तुतः 13-14 मिलित्वा त्रिष्टुप् भवति ।
- क्वचिद् भाष्ये अनुष्टुप्, जगती, इत्यादि दिशा छन्दांसि सूचितानि । तेषां छन्दसां सुज्ञानायाक्षरगणनया मन्त्रेषु विभागः कृतः । एतदर्थं संहितान्तरमपि क्वचिदवलोक्तम्।

### अनुषङ्ग ऊहो ऽध्याहारश्च
- मन्त्रेष्व् **अनुषङ्गाः** [.... ] इति चिहिताः। अनुषङ्गा नाम पूर्वतो वोत्तरतो वा ऽऽकृष्यमाना मन्त्रखण्डा ये स्फुटम् उच्यन्ते विनियोगे। यथा - अमृता॑ अ॒मृते॑न॒ [+उत्पु॑नामि] स्वाहा॑ राज॒सूया॑य॒ चिता॑नाः  ॥ अत्र उत्पुनामि इत्ययमध्याहृतभागः ।।
- मन्त्रेषु **+ऊहाः**  {...} इत्य् आवरणभागे निर्दिष्टः । यथा 1/8-25 इत्यत्र एकस्मिन् मन्त्रे द्विवचनं पठ्यते । परन्त्व् अध्याहार्यं क्रियापदमेकवचनमस्ति । तत्र द्विवचननिर्देश ऊह्यः । यथा - "त्रिणवत्रयस्त्रि॒ꣳ॒शौ स्तोमौ॑ {त्वामवताम्} शाक्वररैव॒ते साम॑नी॒ {त्वामवताम्}"   इत्यादि।
- मन्त्रेष्व् **अध्याहाराः** +++(…)+++ इति दर्शिताः।

अनुषङ्गमन्त्रविशेषाः  

- १. रुद्राध्याये ४ प्रपाठके ५ अनुवाके मन्त्रोयम्  सहस्राणि सहस्रशो ये रुद्रा अधिभूम्याम् । तेषाꣳ॑ सहस्रयोज॒नेऽव॒ धन्वा॑नि तन्मसि । इति । अत्र तेषां सहस्रयोजने इत्याद्युत्तरार्धस्यानुषङ्गः उत्तरत्र पठितानां अष्टमन्त्राणां प्रत्येकशः क्रियते । तेन दशमन्त्रसम्पादनं भवति ।  
- २. नमो॑ रु॒द्रेभ्यो॒ ये पृ॑थि॒व्याय्ँये᳚ऽन्तरि॑ख्षे॒ ये दि॒वि येषा॒मन्न॒व्ँवातो॑ व॒र्षमिष॑व॒स्तेभ्यो॒ दश॒ प्राची॒र्दश॑ दख्षि॒णा दश॑ प्र॒तीची॒र्दशोदी॑ची॒र्दशो॒र्ध्वास्तेभ्यो॒ नम॒स्ते नो॑ मृडयन्तु॒ ते यन्द्वि॒ष्मो यश्च॑ नो॒ द्वेष्टि॒ तव्ँवो॒ जम्भे॑ दधामि इत्यत्र मन्त्रत्रयं विहितमस्ति । प्रथमः - नमो रुद्रेभ्यो ये पृथिव्यां येषामन्नमिषवस्तेभ्यो .. इति, नमो रुद्रेभ्यो ये अन्तरिक्षे येषां वात इषवस्तेभ्यो .. इति द्वितीयः । नमो रुद्रेभ्यो ये दिवि येषां वर्षमिषवस्तेभ्यो .. इति च तृतीयः । *रुद्राध्याये अयं मन्त्रविभागः पाठक्रमे कथञ्चिदपि न ज्ञातुं शक्यः ।रुद्राभिषेकादौ केचिद्विद्वांस एवैवं पठन्ति ।*

### प्रतीकविस्तारः    
पाठक्रमे पूर्वम् एकदा आनुपूर्व्येणागतानां द्वित्राणां बहूनां वा मन्त्राणाम् उत्तरत्र विनियोगावसरे पुनः पठितव्यानां ज्ञापनार्थं मन्त्रप्रतीकमात्रं यत्र पठ्यते स प्रतीकपाठः । यथा - त्वं नो अग्ने, सत्वं नो अग्ने । उदुत्यं चित्रं, इमं मे वरुण, तत्वायामि इत्यादि । एतादृशस्थलेषु भाष्ये, व्याख्यातं पूर्वत्र इत्याद्युच्यते । *अत्र अध्ययनानुकूल्याय एतादृशप्रतीकस्थलेषु समग्रमन्त्रः सटीक उद्धृतः । एकस्यैव द्वित्रिवारं प्रयोगे सर्वत्रापि उत्तरोत्तरागतटीकाभागोपि पूर्वतनस्थलेषु निर्दिष्टः।*   

## भाष्यसमीकरणम्
-  क्वचिन् मन्त्राणां व्याख्या पूर्वमेवागता इत्यस्मात् 'व्याख्यातं पूर्वत्र' इति, 'गतमन्यत् ' इत्यादिदिशा भाष्य उच्यते । तत्र अध्येतृसौकर्याय पूर्वतनभाष्यभाग एव सूचिरूपेण स्थापितः । तेन अयमत्र पूर्वतनभाग इति स्पष्टं ज्ञायते ।
- भाष्ये लुप्तपङ्किनिवेशः क्वचित् कृतः।
- भाष्ये टङ्कणदोषः क्वचिन् निवारितः ।
- क्वचित् वाक्यामध्ये दण्डो ऽनवधानेन स्थापितः । स च निष्कासितः । योग्यस्थाने पूरणेन सार्थकीकृतः । यथा -"उपासदत् उपसीदति दोग्धा । ऌदित्वादङ् "। इत्यत्र। "उपासदत् उपसीदति । दोग्धा   ऌदित्वादङ्  ।" इति  वाक्यं समीचीनम् ।
- भाष्ये क्वचिन् मन्त्राणां व्याख्या नास्ति ।
  - यथा - पञ्चमप्रपाठके  तद्रेत॑स्सि॒क्तन्न इत्यादि ३५-तः ४० पर्यन्तम् ।
- भाष्योक्तप्रतीकानि मूले क्वचित्  पूर्वापरीकरेणोपलभ्यते । यथा - ५ प्रपाठके पुत्रस्येति ॥ अमुष्मा+++(अमुष्मै इति पदम्  उत्तरमूले उपलभ्यते । अत्र नोपलभ्यते)+++ इत्यत्र यथा नारायणाय केशवायेति ।

## सम्पादकस्य टिप्पण्यः  
- संहिता-भाष्ययोर्मध्ये पूर्वतनपुस्तकापेक्षया ऽनेकधा व्यत्यासो ऽस्मिंस् संस्करणे कृतः । तत्र तत्र "संपादकस्य लेख" इति किमपि लिख्यते ।
- यत्राधिकजिज्ञासा भवति तत्रापि सम्पादकस्य लेख इति निर्दिष्टम् । तत्र क्वचित् परिशीलनीयमपि वाक्यजातं भवति ।
-  क्वचिन् मन्त्राणां व्याख्या नास्ति ।  यथा - ए॒वैनꣳ॑ समा॒नाना᳚ङ्करो॒त्यथो॑ देवलो॒कादे॒व म॑नुष्यलो॒के प्रति॑ तिष्ठति   । एतादृशस्थलेषु सम्पादकस्य लेख इति स्थापितम् । तेन अन्यत्र भाष्यादिष्वैतादृशवाक्यजातस्यार्थोपलब्धावत्र तदर्थो निवेशितुं सुकरो भवति ।

## अवशिष्टकर्म
- यस्मिन् भागे ??? चिह्नं  विद्यते तत्र मुद्रितपुस्तकानुसारेण वाक्यानि योजनीयानि ।
- इदानीं टङ्कितभट्टभास्कभाष्यस्य मुद्रितपुस्तकेन सह तोलनं कार्यम् । क्वचित् पङ्क्तयो लुप्ताः।

## प्रासङ्गिकविचारः
### प्रतीकविस्तार-योग्यता
- मन्त्रप्रतीकपाठे तावन्-मात्रस्य प्रतीकस्य मन्त्रत्वाभावात् प्रतीक-मात्र-पठनं निरर्थकम् एव । ज्ञापन-मात्रार्थम् एव तत्र तत्-प्रतीक-पठनम् इति चेत् तावन्-मात्रस्य पद-क्रमादि-पठनम् अकिञ्चित्करम् एव ।
- प्रतीक-मात्रस्यैव पद-क्रमादि-पठन-पद्धतिर् अस्ति । अथाध्ययनमात्रे तथा पठितेपि प्रयोगे समग्रमन्त्र पाठोस्ति । तस्मान् न  दोषः इति केचित् । तदप्य् असङ्गतम् एव । "यं यं क्रतुम् अधीते तेन तेनास्येष्टं भवति" इति श्रुतेः स्वाध्यायाध्ययने ब्रह्मयज्ञादौ च तत्-तद्-यज्ञीय-मन्त्र-पठन-मात्रेण तत्-तद्-यज्ञानिष्पत्ति-दर्शनात् ।
- यथा ऋग्वेदे तु समानरूपेण पठितानाम् ऋचां गणन्तपाठो न शास्त्रीयः, तावन्-मन्त्रावयव-विच्छेदात्, तथा प्रतीक-मात्र-पाठोपि न शास्त्रीय इति केषाञ्चिद् आशयः । ("ऋक्संहितायाम् पूर्वं कस्मिंश्चिन् मन्त्रे समानानुपूर्वेणागतनां त्रयाणां पदानां ततोधिकानां वा पदपाठे, उत्तरत्र पुनस् तथैव पाठे, तावन्-मात्रस्य परित्यागेन मन्त्रशेषपाठ एव गणन्तपाठ इत्युतच्यते। क्रमपाठे तु स गणन्तपाठः संहितारूपेण पठ्यते। पदपाठ एव गणतपाठोपहितः तावान् मन्त्रावयवो लुप्यते।  यदि पदपाठः शास्त्रीयस् तर्हि गणन्तपाठो ऽध्ययनपरम्पराप्राप्तोऽप्प्य् अशास्त्रीय एव। तत्र तावन्मन्त्रावयवलोपात्।")

