---
title: प्रपाठकः १
unicode_script: devanagari
---


## अनुवाकः १


### संयुक्तमन्त्रः
सा॒वि॒त्राणि॑ जुहोति॒ प्रसू᳚त्यै चतुर्गृही॒तेन॑ जुहोति॒ चतु॑ष्पाद प॒शव॑ प॒शूने॒वाव॑ रुन्द्धे॒ चत॑स्रो॒ दिशो॑ दि॒ख्ष्वे॑व प्रति॑ तिष्ठति॒

### मन्त्रः
सा॒वि॒त्राणि॑ जुहोति । प्रसू᳚त्यै ।  
च॒तु॒र्गृ॒ही॒तेन॑ जुहोति ।  
चतु॑ष्पाद प॒शवः॑ ।  
प॒शूने॒वाव॑ रुन्धे ।  
चत॑स्रो॒ दिशः॑ । दि॒ख्ष्वे॑व प्रति॑ तिष्ठति ।  

#### टीका
1अतः परं अग्निकाण्डमग्न्यार्षेयमारभ्यते । तत्राद्यं प्रश्नचतुष्टयमेकं काण्डं चतुर्थकाण्डाम्नातमन्त्रब्राह्मणं, शिष्टं प्रश्नत्रयं काण्डान्तरं प्रयोगविशेषार्थम् । तत्र उखां संभरिष्यतः सावित्रहोमं विदधाति - सावित्राणि जुहोतीति ॥ सावित्रैः मन्त्रैरेकाहुतिं जुहोति । मन्त्रबहुत्वात् बहुवचनम् । तत्र 'युञ्जानः प्रथमं मनः' इत्याद्याः सप्त सावित्र्य ऋचः, एकं सावित्रं यजुः । 'नपुंसकमनपुंसकेन' इति नपुंसकस्य शेषात्सावित्राणि सर्वाण्युच्यन्ते । 'युजे वाम्' इत्यस्या अपि 'सूराः' इति सूतिधात्वन्वयेन सावित्रत्वम्, यथा 'विश्वेदेवस्य नेतुः' इति सूत्यर्थान्वयेन सावित्री ऋग्भवति । अन्ये तु छत्रिन्यायेनेत्याहुः, लिङ्गसमवायात् । प्रसूत्यै अनुज्ञानाय कर्मणो भवति सावित्राऽनुज्ञातं कर्म यथा स्यादिति । 'तादौ च' इति गतेः प्रकृतिस्वरत्वम् । चतुर्गृहीतेनेत्यादि । गतम् ॥


### संयुक्तमन्त्रः
छन्दाꣳ॑सि दे॒वेभ्योऽपा᳚क्राम॒न्न वो॑ऽभा॒गानि॑ ह॒व्यव्ँव॑ख्ष्याम॒ इति॒ तेभ्य॑ ए॒तच्च॑तुर्गृही॒तम॑धारयन्पुरोनुवा॒क्या॑यै या॒ज्या॑यै दे॒वता॑यै वषट्का॒राय॒ यच्च॑तुर्गृही॒तञ्जु॒होति॒ छन्दाꣳ॑स्ये॒व तत्प्री॑णाति॒ तान्य॑स्य प्री॒तानि॑ दे॒वेभ्यो॑ ह॒व्यव्ँव॑हन्ति॒

### मन्त्रः
छन्दाꣳ॑सि दे॒वेभ्योऽपा᳚क्रामन् ।   
न वो॑ऽभा॒गानि॑ ह॒व्यव्ँ व॑ख्ष्याम॒ इति॑ ।  
तेभ्य॑ ए॒तच् च॑तुर्गृही॒तम् अ॑धारयन् ।  
पु॒रो॒नु॒वा॒क्या॑यै या॒ज्या॑यै दे॒वता॑यै वषट्का॒राय॑ ।  
यच् च॑तुर्गृही॒तञ् जु॒होति॒ , छन्दाꣳ॑स्ये॒व तत् प्री॑णाति ।  
तान्य॑स्य प्री॒तानि॑ दे॒वेभ्यो॑ ह॒व्यव्ँ व॑हन्ति ।  

#### टीका
2छन्दांसीत्यादि ॥ प्रायेणाग्निविषयाणि छन्दांसि चत्वारि गायत्री त्रिष्टुप् जगती अनुष्टुबिति भागानि वयं युष्माकं हव्यं न वक्ष्याम इत्यभिधाय देवेभ्यः छन्दांसि अपाक्रामन् । ततो देवाः तेभ्यः एतच्चतुर्गृहीतं अधारयन् छन्दोर्थमेतत् अकल्पयन् । किम्? पुरोनुवाक्यादिभ्यश्चतुर्भ्यः यद्गृहीतं तद्गायत्र्याद्यर्थमधारयन् । सर्वत्र हि पुरोनुवाक्यादिभ्यः चतुर्गृहीते इदमिदानीं छन्दोभ्यः इति । तस्मात् चतुर्गृहीतस्य होमः इदानीं छन्दसां प्रीणनार्थं भवति । तानि च प्रीतानि अस्य देवेभ्यो हव्यं वहन्ति ॥


### संयुक्तमन्त्रः
यङ्का॒मये॑त [1]  
पापी॑यान्थ्स्या॒दित्येकै॑क॒न्तस्य॑ जुहुया॒दाहु॑तीभिरे॒वैन॒मप॑ गृह्णाति॒ पापी॑यान्भवति॒ यङ्का॒मये॑त॒ वसी॑यान्थ्स्या॒दिति॒ सर्वा॑णि॒ तस्या॑नु॒द्रुत्य॑ जुहुया॒दाहु॑त्यै॒वैन॑म॒भि क्र॑मयति॒ वसी॑यान्भव॒त्यथो॑ य॒ज्ञस्यै॒वैषाभिक्रा᳚न्ति॒र्

### मन्त्रः
यङ्का॒मये॑त -  
"पापी॑यान्थ् स्या॒द्" इति॑ । एकै॑क॒न् तस्य॑ जुहुयात् ।  
आहु॑तीभिर् ए॒वैन॒मप॑ गृह्णाति॒ , पापी॑यान् भवति ।  
यङ्का॒मये॑त॒ -
"वसी॑यान्थ् स्या॒द्" इति॑ ।  
सर्वा॑णि॒ तस्या॑नु॒द्रुत्य॑ जुहुयात् ।  
आहु॑त्यै॒वैन॑म् अ॒भि क्र॑मयति॒ , वसी॑यान् भवति ।  
अथो॑ य॒ज्ञस्यै॒वैषाभिक्रा᳚न्तिः ।  

#### टीका
3यं कामयेतेत्यादि ॥ पापीयान् पापधरः एकैकं प्रतिमन्त्रं च जुहुयात् । 'एकं बहुव्रीहिवत्' इति द्विप्रयोगे विभक्तिलोपः । अवग्रहे तु विभक्तिः श्रूयते । आहुतिशब्दस्य संहितायां छान्दसं दीर्घत्वम् । वसीयान् वसुमत्तरः विन्मतोर्लुक् 'टेः' इति टिलोपः । सर्वाण्यनुद्रुत्य अन्ते एकामाहुतिं जुहुयात् । तत आहुत्या एकया उपरि क्रियमाणया एनमभिक्रमयति उपरि गमयति ततो वसीयान् भवति । अथो अपि च यज्ञस्यैव इयमभिक्रान्तीः यज्ञमेवानेन अभिक्रामयति ॥


### संयुक्तमन्त्रः
एति॒ वा ए॒ष य॑ज्ञमु॒खादृद्ध्या॒ यो᳚ऽग्नेर्दे॒वता॑या॒ एत्य॒ष्टावे॒तानि॑ सावि॒त्राणि॑ भवन्त्य॒ष्टाख्ष॑रा गाय॒त्री गा॑य॒त्रः [2]  
अ॒ग्निस्तेनै॒व य॑ज्ञमु॒खादृद्ध्या॑ अ॒ग्नेर्दे॒वता॑यै॒ नैत्य्

### मन्त्रः
एति॒ वा ए॒ष य॑ज्ञमु॒खाद् ऋद्ध्या॒ यो᳚ ऽग्नेर् दे॒वता॑या॒ एति॑ ।  
अ॒ष्टावे॒तानि॑ सावि॒त्राणि॑ भवन्ति ।  
अ॒ष्टाख्ष॑रा गाय॒त्री ।  
गा॒य॒त्रो᳚ ऽग्निः । [2]  
तेनै॒व य॑ज्ञमु॒खादृद्ध्या॑ अ॒ग्नेर्दे॒वता॑यै॒ नैति॑ ।

#### टीका
4एति वा इत्यादि ॥ यज्ञमुखादारभ्य एष ऋद्ध्या एति अपगच्छति ऋद्धिहीनो भवति योऽग्नेः यज्ञदेवताया एति अग्निं हुत्वा उखादि संभरिष्यन् गच्छंति यज्ञमुखात् ऋद्ध्याः अग्नेश्च देवतायाः नापैति देवताया अग्नेः परिग्रहात् । पञ्चम्यर्थे चतुर्थी ॥


### संयुक्तमन्त्रः
अ॒ष्टौ सा॑वि॒त्राणि॑ भव॒न्त्याहु॑तिर्नव॒मी त्रि॒वृत॑मे॒व य॑ज्ञमु॒खे वि या॑तयति॒

### मन्त्रः
अ॒ष्टौ सा॑वि॒त्राणि॑ भव॒न्त्य् आहु॑तिर् नव॒मी ।  
त्रि॒वृत॑मे॒व य॑ज्ञमु॒खे वि या॑तयति ।  

#### टीका
5अष्टौ सावित्राणीत्यादि ॥ अष्टौ मन्त्राः एकाहुतिः नवमी नवत्वान्वयात् । त्रिवृतं नवस्तोत्रीयं होमं यज्ञमुखे वियातयति व्यापारयति ॥


### संयुक्तमन्त्रः
यदि॑ का॒मये॑त॒ छन्दाꣳ॑सि यज्ञयश॒सेना᳚र्पयेय॒मित्यृच॑मन्त॒माङ्कु॑र्या॒च्छन्दाꣳ॑स्ये॒व य॑ज्ञयश॒सेना᳚र्पयति॒ यदि॑ का॒मये॑त॒ यज॑मानय्ँयज्ञयश॒सेना᳚र्पयेय॒मिति॒ यजु॑रन्त॒मङ्कु॑र्या॒द्यज॑मानमे॒व य॑ज्ञयश॒सेना᳚र्पयत्यृ॒चा स्तोम॒ꣳ॒ सम॑र्ध॒येति॑ [3]  
आ॒ह॒ समृ॑द्ध्यै

### मन्त्रः
यदि॑ का॒मये॑त॒ -  
"छन्दाꣳ॑सि यज्ञयश॒सेना᳚र्पयेयम्" इति॑ + ऋच॑मन्त॒माङ् कु॑र्यात् ।  
छन्दाꣳ॑स्ये॒व य॑ज्ञयश॒सेना᳚र्पयति ।  
यदि॑ का॒मये॑त॒ -  
"यज॑मानय्ँ यज्ञयश॒सेना᳚र्पयेय॒म्" इति॒ , यजु॑रन्त॒मङ् कु॑र्यात् ।  
यज॑मानमे॒व य॑ज्ञयश॒सेना᳚र्पयति ।  
"ऋ॒चा स्तोम॒ꣳ॒ सम॑र्ध॒य"+ इत्या॑ह । [3]  
समृ॑द्ध्यै ।  

#### टीका
6यदीत्यादि ॥ यज्ञयशसं यज्ञफलम् । 'अनसन्तान्नपुंसकात्' इत्यच्समासान्तः । अर्पयेयं प्रापयेयम् । अन्तमां अन्तिमाम्, छान्दसो वर्णविकारः, डिमचो वा आदिलोपः । गतमन्यत् । यद्वा - अन्तिकस्यापि तमे तादिलोपः । 'ऋचा स्तोमम्' इत्युपस्थानमन्त्रः ॥


### संयुक्तमन्त्रः
च॒तुर्भि॒रभ्रि॒मा द॑त्ते च॒त्वारि॒ छन्दाꣳ॑सि॒ छन्दो॑भिरे॒व दे॒वस्य॑ त्वा सवि॒तु प्र॑स॒व इत्या॑ह॒ प्रसू᳚त्या

### मन्त्रः
च॒तुर्भि॒रभ्रि॒मा द॑त्ते ।  
च॒त्वारि॒ छन्दाꣳ॑सि ।  
दे॒वस्य॑ त्वा सवि॒तु प्र॑स॒व इत्या॑ह ।  
प्रसू᳚त्यै ।  

#### टीका
7चतुर्भिरित्यादि ॥ 'देवस्य' इत्यादिभिः चतुर्भिः मन्त्रैः खनित्रमादत्ते । चत्वारि गायत्र्यादीनि छन्दांसि चतुर्षु मन्त्रेषु श्रुतानि । तेन छन्दोभिरेव अभ्र्यादानं कृतं भवति । चतुर्भिरिति 'झल्युपोत्तमम्' इत्युपोत्तमस्योदात्तत्वम् । देवस्येत्यादि । गतम् ॥


### संयुक्तमन्त्रः
अ॒ग्निर्दे॒वेभ्यो॒ निला॑यत॒ स वेणु॒म्प्रावि॑श॒थ्स ए॒तामू॒तिमनु॒ सम॑चर॒द्यद्वेणोः᳚ सुषि॒रꣳ सु॑षि॒राभ्रि॑र्भवति सयोनि॒त्वाय॒

### मन्त्रः
अ॒ग्निर्दे॒वेभ्यो॒ निला॑यत ।  
स वेणु॒म् प्रावि॑शत् ।  
स ए॒तामू॒तिमनु॒ सम॑चर॒द् , यद् वेणोः᳚ सुषि॒रम् ।  
सु॑षि॒राभ्रि॑र्भवति सयोनि॒त्वाय ।  

#### टीका
8अग्निर्देवेभ्य इत्यादि ॥ निलायत निरगच्छत् । 'उपसर्गस्यायतौ' इति लत्वम् । विकारवत्त्वादनवग्रहणम् । वेणुं प्रविश्य ऊतिं रन्ध्रं कुर्वन् वेणोरन्तरालं समचरत् यदिदानीं वेणोः सुषिरं पश्यामः तत्पूर्वमग्निना कृतम् । 'ऊतियूति' इति क्तिन उदात्तत्वम् । सुषिरेत्यादि । योन्या सह सयोनित्वम् ॥


### संयुक्तमन्त्रः
स यत्र॑य॒त्राव॑स॒त्तत्कृ॒ष्णम॑भवत्कल्मा॒षी भ॑वति रू॒पस॑मृद्ध्या उभयतः॒ख्ष्णूर्भ॑वती॒तश्चा॒मुत॑श्चा॒र्कस्याव॑रुद्ध्यै

### मन्त्रः
स यत्र॑य॒त्राव॑स॒त् तत् कृ॒ष्णम् अ॑भवत्।  
क॒ल्मा॒षी भ॑वति रू॒पस॑मृद्ध्यै ।   
उ॒भ॒य॒तः॒ख्ष्णूर्भ॑वति ।  
इ॒तश् चा॒मुत॑श् चा॒र्कस्याव॑रुद्ध्यै ।

#### टीका
9स इत्यादि ॥ कल्माषी कृष्णबिन्दुमती श्वेता । 'अन्यतो ङीष्' इति ङीष् । उभयतःक्ष्णूः उभयोरन्तरयोर्निशिता सूक्ष्मा, क्ष्णु तेजने क्विपि छान्दसं दीर्घत्वम् । इतश्चेत्यादि । इह अस्मादपि लोकात् अर्कस्य अन्नस्य अवरुद्ध्यै भवति ॥


### संयुक्तमन्त्रः
व्याममा॒त्री भ॑वत्ये॒ताव॒द्वै पुरु॑षे वी॒र्य॑व्ँ वी॒र्य॑सम्मि॒ताऽप॑रिमिता भव॒त्यप॑रिमित॒स्याव॑रुद्ध्यै॒ यो वन॒स्पती॑नाम्फल॒ग्रहि॒स्स ए॑षाव्ँवी॒र्या॑वान्फल॒ग्रहि॒र्वेणु॑र्वैण॒वी भ॑वति वी॒र्य॑स्याव॑रुद्ध्यै ॥ [4]  

### मन्त्रः
व्या॒म॒मा॒त्री भ॑वति ।  
ए॒ताव॒द् वै पुरु॑षे वी॒र्य᳚म् ।  
वी॒र्य॑सम्मि॒ता ।  
अप॑रिमिता भव॒ति ।  
अप॑रिमित॒स्याव॑रुद्ध्यै ।  
यो वन॒स्पती॑नाम् फल॒ग्रहि॒स् स ए॑षाव्ँ वी॒र्या॑वान् ।  
फ॒ल॒ग्रहि॒र् वेणुः॑ ।  
वै॒ण॒वी भ॑वति वी॒र्य॑स्याव॑रुद्ध्यै ॥ [4]  

#### टीका
10व्याममात्री भवतीति ॥ पञ्चारत्निर्व्यामः । चतुररत्निरित्येके । एतावदिति । व्यामप्रमाणं पुरुषे वीर्यम् यस्माद्वीर्येण सम्मिता परिच्छिन्ना । 'तृतीयाकर्मणि' इति पूर्वपदप्रकृतिस्वरत्वम् । अपरिमितेत्यादि । गतम् । वनस्पतीनां मध्ये यः फलग्रहिः फलानि बहूनि गृह्णाति स एष वेणुः अस्य तु विशेषः एषां फलग्रहीणां मध्ये एष वीर्यावान् । छान्दसं सांहितिकं दीर्घत्वम् । फलेग्रहिरिति इन्प्रत्ययान्तो निपात्यते, व्यत्ययेन निपातितं एत्वं निवर्तते । वनस्पतिशब्दः उक्तस्वरः । वैणवीत्यादि । गतम् ॥

इति पञ्चमकाण्डे प्रथमप्रश्ने प्रथमोनुवाकः ॥  


## अनुवाकः २

### संयुक्तमन्त्रः
व्यृ॑द्ध॒व्ँवा ए॒तद्य॒ज्ञस्य॒ यद॑य॒जुष्के॑ण क्रि॒यत॑ इ॒माम॑गृभ्णन्रश॒नामृ॒तस्येत्य॑श्वाभि॒धानी॒मा द॑त्ते॒ यजु॑ष्कृत्यै य॒ज्ञस्य॒ समृ॑द्ध्यै॒ प्रतू᳚र्तव्ँवाजि॒न्ना द्र॒वेत्यश्व॑म॒भि द॑धाति रू॒पमे॒वास्यै॒तन्म॑हि॒मान॒व्ँव्याच॑ष्टे यु॒ञ्जाथा॒ꣳ॒ रास॑भय्ँयु॒वमिति॑ गर्द॒भमस॑त्ये॒व ग॑र्द॒भम्प्रति॑ ष्ठापयति॒ तस्मा॒दश्वा᳚द्गर्द॒भोऽस॑त्तरो॒ योगे॑योगे त॒वस्त॑र॒मित्या॑ह [5]  
योगे॑योग ए॒वैन॑य्ँयुङ्क्ते॒ वाजे॑वाजे हवामह॒ इत्या॒हान्न॒व्ँवै वाजोऽन्न॑मे॒वाव॑ रुन्द्धे॒ सखा॑य॒ इन्द्र॑मू॒तय॒ इत्या॑हेन्द्रि॒यमे॒वाव॑ रुन्द्धे॒


### मन्त्रः
व्यृ॑द्ध॒व्ँवा ए॒तद्य॒ज्ञस्य॒ यद॑य॒जुष्के॑ण क्रि॒यते᳚ ।  
इ॒माम् अ॑गृभ्णन्रश॒नाम् ऋ॒तस्येत्य् अ॑श्वाभि॒धानी॒मा द॑त्ते ।  
यजु॑ष्कृत्यै य॒ज्ञस्य॒ समृ॑द्ध्यै ।  
प्रतू᳚र्तव्ँ वाजि॒न्ना द्र॒वेत्य्  अश्व॑म॒भि द॑धाति ।  
रू॒पमे॒वास्यै॒तन् म॑हि॒मान॒व्ँ व्याच॑ष्टे ।  
यु॒ञ्जाथा॒ꣳ॒ रास॑भय्ँयु॒वम् इति॑ गर्द॒भम् ।  
अस॑त्ये॒व ग॑र्द॒भम् प्रति॑ ष्ठापयति ।  
तस्मा॒दश्वा᳚द् गर्द॒भो ऽस॑त्तरः ।
"योगे॑योगे त॒वस्त॑र॒म्" इत्या॑ह [5]  
योगे॑योग ए॒वैन॑य्ँ युङ्क्ते ।  
वाजे॑वाजे हवामह॒ इत्या॑ह ।  
अन्न॒व्ँ वै वाजः॑ । अन्न॑म् ए॒वाव॑ रुन्धे ।  
सखा॑य॒ इन्द्र॑मू॒तय॒ इत्या॑ह ।  
इ॒न्द्रि॒यमे॒वाव॑ रुन्धे ।


#### टीका
1व्यृद्धमित्यादि ॥ व्यृद्धं वृद्धिहीनमेतत्कर्म यत् अयजुष्केण अमन्त्रकेण अङ्गेन क्रियते । कमण्यपि निष्ठायाः 'गतिरनन्तरः' इति गतेः प्रकृतिस्वरत्वम् । व्यृद्धमिति । 'उदात्तस्वरितयोर्यणः' इति ऋकारस्स्वर्यते । इमामित्यादि । अश्वाभिधानीं अश्वबन्धिनीं रशनां यजुष्कृत्यै यजुषा कृतत्वाय । प्रतूर्तमित्यादि । गतम् ॥


### संयुक्तमन्त्रः
ऽग्निर्दे॒वेभ्यो॒ निला॑यत॒ तम्प्र॒जाप॑ति॒रन्व॑विन्दत्प्राजाप॒त्योऽश्वोऽश्वे॑न॒ सम्भ॑र॒त्यनु॑वित्त्यै पापवस्य॒सव्ँवा ए॒तत्क्रि॑यते॒ यच्छ्रेय॑सा च॒ पापी॑यसा च समा॒नङ्कर्म॑ कु॒र्वन्ति॒ पापी॑यान् [6]  
ह्यश्वा᳚द्गर्द॒भोऽश्व॒म्पूर्व॑न्नयन्ति

### मन्त्रः
अ॒ग्निर्दे॒वेभ्यो॒ निला॑यत ।  
तम् प्र॒जाप॑ति॒रन्व॑विन्दत् ।  
प्रा॒जा॒प॒त्यो ऽश्वः॑ ।  
अश्वे॑न॒ सम्भ॑र॒त्य् अनु॑वित्त्यै ।  
पा॒प॒व॒स्य॒सव्ँ वा ए॒तत् क्रि॑यते॒ , यच् छ्रेय॑सा च॒ पापी॑यसा च समा॒नङ् कर्म॑ कु॒र्वन्ति॑ ।  
पापी॑यान् ह्यश्वा᳚द् गर्द॒भः । [6]  
अश्व॒म् पूर्व॑न् नयन्ति ।  

#### टीका
2अग्निर्देवेभ्य इत्यादि ॥ देवेभ्योपक्रान्तमग्निं प्रजापतिरन्वविन्दत् अन्विष्य लब्धवान् । अश्वोयं प्राजापत्यः । तस्मादश्वेन संभरणं अग्नेर्लाभाय भवति ॥


### संयुक्तमन्त्रः
पापवस्य॒सस्य॒ व्यावृ॑त्त्यै॒ तस्मा॒च्छ्रेयाꣳ॑स॒म्पापी॑यान्प॒श्चादन्वे॑ति

### मन्त्रः
पा॒प॒व॒स्यसस्य॒ व्यावृ॑त्त्यै ।  
तस्मा॒च् छ्रेयाꣳ॑स॒म् पापी॑यान् प॒श्चादन्वे॑ति ।  

#### टीका
3पापवस्यसमित्यादि ॥ पापेन वसीयसं वसुमत्तरं पापेनैव वसुनास्तीति विन्मतोर्लुक् । यद्वा - पापं वसु यस्य स पापवसुः, तस्मात् आतिशायिनिकः 'टेः' इति टिलोपः, छान्दस ईकारलोपः, 'अनसन्तान्नपुंसकात्' इत्यच्समासान्तः । यद्वा - पापं च शुभं च सह क्रियते इति तद्व्यावृत्तिः विभागः ॥


### संयुक्तमन्त्रः
ब॒हुर्वै भव॑तो॒ भ्रातृ॑व्यो॒ भव॑तीव॒ खलु॒ वा ए॒ष यो᳚ऽग्निञ्चि॑नु॒ते व॒ज्र्यश्व॑ प्र॒तूर्व॒न्नेह्य॑व॒क्राम॒न्नश॑स्ती॒रित्या॑ह॒ वज्रे॑णै॒व पा॒प्मान॒म्भ्रातृ॑व्य॒मव॑ क्रामति रु॒द्रस्य॒ गाण॑पत्या॒दित्या॑ह रौ॒द्रा वै प॒शवो॑ रु॒द्रादे॒व [7]  
प॒शून्नि॒र्याच्या॒त्मने॒ कर्म॑ कुरुते


### मन्त्रः
ब॒हुर्वै भव॑तो॒ भ्रातृ॑व्यः ।
भव॑तीव॒ खलु॒ वा ए॒ष यो᳚ ऽग्निञ्चि॑नु॒ते ।  
व॒ज्र्यश्वः॑ ।  
प्र॒तूर्व॒न्न् एह्य॑व॒क्राम॒न्न् अश॑स्ती॒र्" इत्या॑ह ।  
वज्रे॑णै॒व पा॒प्मान॒म् भ्रातृ॑व्य॒मव॑ क्रामति ।  
रु॒द्रस्य॒ गाण॑पत्या॒द् इत्या॑ह ।  
रौ॒द्रा वै प॒शवः॑ । रु॒द्रादे॒व प॒शून् नि॒र्याच्या॒त्मने॒ कर्म॑ कुरुते । [7]  

#### टीका
4बहुर्वा इत्यादि ॥ भवतः भूतिं लिप्समानस्य बहुः भ्रातृव्यः अनेको बाधकः यश्चाग्निं चिनुते अयमपि भवति भवत्येव तस्मात् बहुभ्रातृव्यः यज्ञार्थं यज्ञात्मानं अश्वं पूर्वं नीयमानं प्रतूर्वन् एहीत्यनुमन्त्रयते । ततो वज्रेणैव पाप्मानं भ्रातृयं अवक्रामति अवष्टभ्य हिनस्ति, मन्त्रलिङ्गं च 'अवक्रामन्नशस्तीः' इति । अशस्तयः अकीर्तयः । भ्रातृशब्दात् 'व्यन् सपत्ने' इति व्यन्प्रत्ययः । रुद्रस्येत्यादि । गतम् ॥


### संयुक्तमन्त्रः
पू॒ष्णा स॒युजा॑ स॒हेत्या॑ह पू॒षा वा अध्व॑नाꣳ सन्ने॒ता सम॑ष्ट्यै॒ पुरी॑षायतनो॒ वा ए॒ष यद॒ग्निरङ्गि॑रसो॒ वा ए॒तमग्रे॑ दे॒वता॑ना॒ꣳ॒ सम॑भरन्पृथि॒व्यास्स॒धस्था॑द॒ग्निम्पु॑री॒ष्य॑मङ्गिर॒स्वदच्छे॒हीत्या॑ह॒ साय॑तनमे॒वैन॑न्दे॒वता॑भि॒स्सम्भ॑रत्य॒ग्निम्पु॑री॒ष्य॑मङ्गिर॒स्वदच्छे॑म॒ इत्या॑ह येन॑ [8]  
स॒ङ्गच्छ॑ते॒ वाज॑मे॒वास्य॑ वृङ्क्ते

### मन्त्रः
पू॒ष्णा स॒युजा॑ स॒हेत्या॑ह ।  
पू॒षा वा अध्व॑नाꣳ सन्ने॒ता । सम॑ष्ट्यै ।  
पुरी॑षायतनो॒ वा ए॒ष यद॒ग्निः ।  
अङ्गि॑रसो॒ वा ए॒तमग्रे॑ दे॒वता॑ना॒ꣳ॒ सम॑भरन् ।  
"पृ॒थि॒व्यास् स॒धस्था॑द् अ॒ग्निम् पु॑री॒ष्य॑मङ्गिर॒स्वदच्छे॒हि"+ इत्या॑ह ।  
साय॑तनम् ए॒वैन॑न् दे॒वता॑भि॒स् सम्भ॑रति ।  
"अ॒ग्निम् पु॑री॒ष्य॑मङ्गिर॒स्वदच्छे॑म॒" इत्या॑ह ।  
येन॑ स॒ङ्गच्छ॑ते॒ वाज॑मे॒वास्य॑ वृङ्क्ते  [8]   

#### टीका
5पूष्णा सयुजेति ॥ गर्दभस्यानीयमानस्य अनुमन्त्रणम् । सन्नेता सम्यक्प्रवर्तयिता समष्ट्यै सम्यक्प्राप्त्यै गन्तव्यस्य । 'तादौ च' इति गतेः प्रकृतिस्वरत्वम् । पुरीषायतन इत्यादि । पुरीषं मृदं आयतनमस्येति तेनाग्निः पुरीष्यमित्युच्यते । अङ्गिरस्वत् 'नभोङ्गिरोमनुषाम्' इति वत्वम्, अङ्गिरोभिस्तद्वत्, 'तसौ मत्त्वर्थे' इति भत्वम् । देवताभिरङ्गिरोभिश्च संभरति । येनेत्यादि । अच्छेहीति अभिसंप्राप्तुं गच्छेति दर्शनात् प्रतिगच्छन् येन संगच्छते प्रष्ट्रा किमच्छेहीति तं प्रति 'अग्निं पुरीष्यं अञ्गिरस्वदच्छेमः' इत्युत्तरं ब्रूयात् । वाजमेवास्य वृङ्क्ते ॥


### संयुक्तमन्त्रः
प्र॒जाप॑तये प्रति॒प्रोच्या॒ग्निस्स॒म्भृत्य॒ इत्या॑हुरि॒यव्ँवै प्र॒जाप॑ति॒स्तस्या॑ ए॒तच्छ्रोत्र॒य्ँयद्व॒ल्मीको॒ऽग्निम्पु॑री॒ष्य॑मङ्गिर॒स्वद्भ॑रिष्याम॒ इति॑ वल्मीकव॒पामुप॑ तिष्ठते सा॒ख्षादे॒व प्र॒जाप॑तये प्रति॒प्रोच्या॒ग्निꣳ सम्भ॑रत्य॒ग्निम्पु॑री॒ष्य॑मङ्गिर॒स्वद्भ॑राम॒ इत्या॑ह॒ येन॑ स॒ङ्गच्छ॑ते॒ वाज॑मे॒वास्य॑ वृ॒ङ्क्ते

### मन्त्रः
प्र॒जाप॑तये प्रति॒प्रोच्या॒ग्निस् स॒म्भृत्य॒ इत्या॑हुः ।  
इ॒यव्ँ वै प्र॒जाप॑तिः ।  
तस्या॑ ए॒तच् छ्रोत्र॒य्ँ यद्व॒ल्मीकः॑ ।   
"अ॒ग्निम् पु॑री॒ष्य॑मङ्गिर॒स्वद् भ॑रिष्याम॒" इति॑ वल्मीकव॒पामुप॑ तिष्ठते ।  
सा॒ख्षादे॒व प्र॒जाप॑तये प्रति॒प्रोच्या॒ग्निꣳ सम्भ॑रति ।  
अ॒ग्निम् पु॑री॒ष्य॑मङ्गिर॒स्वद् भ॑राम॒ इत्या॑ह ।  
येन॑ स॒ङ्गच्छ॑ते॒ वाज॑मे॒वास्य॑ वृ॒ङ्क्ते ।  

#### टीका
6प्रजापतय इत्यादि ॥ प्रतिप्रोच्य निवेद्य । तस्योत्तरमाह - वाजमेवास्य वृङ्क्ते इति ॥


### संयुक्तमन्त्रः
ऽन्व॒ग्निरु॒षसा॒मग्र᳚म् [9]  
अ॒ख्य॒दित्या॒हानु॑ख्यात्या आ॒गत्य॑ वा॒ज्यध्व॑न आ॒क्रम्य॑ वाजिन्पृथि॒वीमित्या॑हे॒च्छत्ये॒वैन॒म्पूर्व॑या वि॒न्दत्युत्त॑रया॒ द्वाभ्या॒मा क्र॑मयति॒ प्रति॑ष्ठित्या॒ अनु॑रूपाभ्या॒न्तस्मा॒दनु॑रूपा प॒शव॒ प्र जा॑यन्ते॒


### मन्त्रः
"अन्व॒ग्निर् उ॒षसा॒मग्र॑म् अख्यद्" इत्या॑ह ।[9]  
अनु॑ख्यात्यै ।  
आ॒गत्य॑ वा॒ज्यध्व॑न आ॒क्रम्य॑ वाजिन् पृथि॒वीम् इत्या॑ह ।  
इ॒च्छत्ये॒वैन॒म् पूर्व॑या वि॒न्दति॑ ।  
उत्त॑रया॒ द्वाभ्या॒मा क्र॑मयति । प्रति॑ष्ठित्यै ।  
अनु॑रूपाभ्या॒न् तस्मा॒दनु॑रूपा प॒शव॒ प्र जा॑यन्ते ।  


#### टीका
7अथ उपातियन्ति - अन्वग्निरुषसामग्रमख्यदिति ॥ अनुख्यात्यै अनुक्रमेण ख्यात्यर्थं 'आगत्य' 'आक्रम्य' इति द्वाभ्यां अश्वेन प्राया मृदमाक्रमयति । तत्राग्निं पूर्वया इच्छति, उत्तरया विन्दति । द्वाभ्यामा क्रमयतीति । प्रतिष्ठार्थमनुरूपाभ्यां आक्रमयतीत्येव । 'आगत्य वाज्यध्वनः' 'आक्रम्य वाजिन्पृथिवीम्' इति दर्शनात् अनुरूपत्वमनयोः । तस्मात् अनुरूपा जनयित्र्यः प्रजा जायन्ते पशवः ॥


### संयुक्तमन्त्रः
द्यौस्ते॑ पृ॒ष्ठम्पृ॑थि॒वी स॒धस्थ॒मित्या॑है॒भ्यो वा ए॒तल्ँलो॒केभ्य॑ प्र॒जाप॑ति॒स्समै॑रयद्रू॒पमे॒वास्यै॒तन्म॑हि॒मान॒व्ँव्याच॑ष्टे व॒ज्री वा ए॒ष यदश्वो॑ द॒द्भिर॒न्यतो॑दद्भ्यो॒ भूया॒ल्ँलोम॑भिरुभ॒याद॑द्भ्यो॒ यन्द्वि॒ष्यात्तम॑धस्प॒दन्ध्या॑ये॒द्वज्रे॑णै॒वैन॑ स्तृणुते ॥10॥  


### मन्त्रः
द्यौस्ते॑ पृ॒ष्ठम्पृ॑थि॒वी स॒धस्थ॒म् इत्या॑ह ।  
ए॒भ्यो वा ए॒तल्ँ लो॒केभ्य॑ प्र॒जाप॑ति॒स् समै॑रयत् ।  
रू॒पमे॒वास्यै॒तन् म॑हि॒मान॒व्ँ व्याच॑ष्टे ।  
व॒ज्री वा ए॒ष यदश्वः॑ ।  
द॒द्भिर् अ॒न्यतो॑दद्भ्यो॒ भूया॒ल्ँ लोम॑भिरुभ॒याद॑द्भ्यः ।  
यन् द्वि॒ष्यात् तम॑धस्प॒दन्ध्या॑येत् ।  
वज्रे॑णै॒वैन॑ स्तृणुते ॥10॥  

#### टीका
8द्यौस्ते पृष्ठमिति - अश्वस्य पृष्ठं संमृज्यते ॥ एभ्यो वा इत्यादि । गतम् । वज्री वा इत्यादि । गतम् । अन्यतोदद्भ्यः दद्भिः भूयान् बहुतरः उभयतोदत्त्वात् । अथोभयतोदद्भ्यो लोमभिर्भूयान् बहुतरलोमत्वात् । अन्यतरस्मिन् भागे उपरि अधो वा दन्ताः येषां ते अन्यतोदद्भ्यः, 'छन्दसि वा' इति दद्भावः, उभयोः दन्ता येषामिति पूर्ववद्दद्भावः, 'अन्येषामपि दृश्यते' इति दीर्घत्वम् । पदस्याधस्तात् अधस्पदं, तिष्ठद्गुप्रभृति 'अधश्शिरसी पदे' इति सत्वम् । वज्रेणैव एनं स्तृणुते छादयति विनाशयति ॥

इति पञ्चमे प्रथमे द्वितीयोनुवाकः ॥  


## अनुवाकः ३

### संयुक्तमन्त्रः
उत्क्रा॒मोद॑क्रमी॒दिति॒ द्वाभ्या॒मुत्क्र॑मयति॒ प्रति॑ष्ठित्या॒ अनु॑रूपाभ्या॒न्तस्मा॒दनु॑रूपा प॒शव॒ प्र जा॑यन्ते॒ऽप उप॑ सृजति॒ यत्र॒ वा आप॑ उप॒गच्छ॑न्ति॒ तदोष॑धय॒ प्रति॑ तिष्ठ॒न्त्योष॑धी प्रति॒तिष्ठ॑न्ती प॒शवोऽनु॒ प्रति॑ तिष्ठन्ति प॒शून्य॒ज्ञो य॒ज्ञय्ँयज॑मानो॒ यज॑मानम्प्र॒जास्तस्मा॑द॒प उप॑ सृजति॒ प्रति॑ष्ठित्यै॒


### मन्त्रः
उत्क्रा॒मोद॑क्रमी॒दिति॒ द्वाभ्या॒म् उत्क्र॑मयति । प्रति॑ष्ठित्यै ।  
अनु॑रूपाभ्याम् ।  
तस्मा॒दनु॑रूपा प॒शव॒ प्र जा॑यन्ते ।  
अ॒प उप॑ सृजति ।  
यत्र॒ वा आप॑ उप॒गच्छ॑न्ति॒ , तदोष॑धय॒ प्रति॑ तिष्ठन्ति ।   
ओष॑धी प्रति॒तिष्ठ॑न्ती प॒शवोऽनु॒ प्रति॑ तिष्ठन्ति ।  
प॒शून्य॒ज्ञः ।  य॒ज्ञय्ँ यज॑मानः । यज॑मानम् प्र॒जाः ।  
तस्मा॑द॒प उप॑ सृजति । प्रति॑ष्ठित्यै ।  

### टीका
1उत्क्रामोदक्रमीदिति ॥ द्वाभ्यां अश्वं प्राञ्चमुत्क्रामयति । द्वित्वात् प्रतिष्ठित्यै भवति । 'उत्क्राम महते सौभगाय, उदक्रमीद्द्रविणोदा वाजी' इति दर्शनात् आनुरूप्यमनयोः कर्मणि । आपो देवीरिति पदाशयमद्भिरुपसृजति । यत्र वा इत्यादि । गतम् । लक्षणे अनोः कर्मप्रवचनीयत्वम् ॥


### संयुक्तमन्त्रः
यद॑ध्व॒र्युर॑न॒ग्नावाहु॑तिञ्जुहु॒याद॒न्धो᳚ऽध्व॒र्युः [11]  
स्या॒द्रख्षाꣳ॑सि य॒ज्ञꣳ ह॑न्यु॒र्हिर॑ण्यमु॒पास्य॑ जुहोत्यग्नि॒वत्ये॒व जु॑होति॒ नान्धो᳚ऽध्व॒र्युर्भव॑ति॒ न य॒ज्ञꣳ रख्षाꣳ॑सि घ्नन्ति॒ जिघ॑र्म्य॒ग्निम्मन॑सा घृ॒तेनेत्या॑ह॒ मन॑सा॒ हि पुरु॑षो य॒ज्ञम॑भि॒गच्छ॑ति प्रति॒ख्ष्यन्त॒म्भुव॑नानि॒ विश्वेत्या॑ह॒ सर्व॒॒ ह्ये॑ष प्र॒त्यङ्ख्षेति॑ पृ॒थुन्ति॑र॒श्चा वय॑सा बृ॒हन्त॒मित्या॒हाल्पो॒ ह्ये॑ष जा॒तो म॒हान् [12]  
भव॑ति॒ व्यचि॑ष्ठ॒मन्नꣳ॑ रभ॒सव्ँविदा॑न॒मित्या॒हान्न॑मे॒वास्मै᳚ स्वदयति॒ सर्व॑मस्मै स्वदते॒ य ए॒वव्ँवेद

### मन्त्रः
यद॑ध्व॒र्युर् अ॑न॒ग्नावाहु॑तिञ् जुहु॒याद् अ॒न्धो᳚ऽध्व॒र्युस् स्या॒द् रख्षाꣳ॑सि य॒ज्ञꣳ ह॑न्युः । [11]  
हिर॑ण्यमु॒पास्य॑ जुहोति ।  
अ॒ग्नि॒वत्ये॒व जु॑होति ।  
नान्धो᳚ ऽध्व॒र्युर् भव॑ति॒ , न य॒ज्ञꣳ रख्षाꣳ॑सि घ्नन्ति ।  
जिघ॑र्म्य॒ग्निम्मन॑सा घृ॒तेन॑"+ इत्या॑ह ।  
मन॑सा॒ हि पुरु॑षो य॒ज्ञम् अ॑भि॒गच्छ॑ति ।  
"प्रति॒ख्ष्यन्त॒म् भुव॑नानि॒ विश्वा᳚"+ इत्या॑ह ।  
सर्व॒॒ ह्ये॑ष प्र॒त्यङ्ख्षेति॑ ।  
"पृ॒थुन्ति॑र॒श्चा वय॑सा बृ॒हन्त॒म्" इत्या॑ह ।  
अल्पो॒ ह्ये॑ष जा॒तो म॒हान् भव॑ति ।[12]  
व्यचि॑ष्ठ॒मन्नꣳ॑ रभ॒सव्ँ विदा॑न॒म्" इत्या॑ह ।  
अन्न॑मे॒वास्मै᳚ स्वदयति ।  
सर्व॑मस्मै स्वदते॒ य ए॒वव्ँ वेद॑ ।  

#### टीका
2यदध्वर्युरित्यादि ॥ यत्र दक्षिणेऽवान्तरशफे जिघर्म्यग्निमित्यभिजुहोति तत्र हिरण्यं निधाय होतव्यमित्यनेन विधीयते । मनसा हीति । अभि गच्छति संकल्पयति । सर्वं ह्येष इति । एष ह्यग्निं सर्वं भूतजातं प्रत्यङ्क्षेति अनुप्रविशति सर्वोपकारित्वात् सर्वगतत्वाच्च । क्षि निवासगत्योः तौदादिकः, व्यत्ययेन शपो लुक् । तस्मात्प्रतिक्ष्यन्तमुच्यते इति व्यत्ययेन उदङ्ग [. . . त्ययेन अङ्] क्रियते इति मन्यते । पृथुमित्यादि । गतम् ॥


### संयुक्तमन्त्रः
आ त्वा॑ जिघर्मि॒ वच॑सा घृ॒तेनेत्या॑ह॒ तस्मा॒द्यत्पुरु॑षो॒ मन॑साभि॒गच्छ॑ति॒ तद्वा॒चा व॑दत्यर॒ख्षसेत्या॑ह॒ रख्ष॑सा॒मप॑हत्यै॒ मर्य॑श्रीस्स्पृह॒यद्व॑र्णो अ॒ग्निरित्या॒हाप॑चितिमे॒वास्मि॑न्दधा॒त्यप॑चितिमान्भवति॒ य ए॒वं [13]  
वेद॒ मन॑सा॒ त्वै तामाप्तु॑मर्हति॒ याम॑ध्व॒र्युर॑न॒ग्नावाहु॑तिञ्जु॒होति॒ मन॑स्वतीभ्याञ्जुहो॒त्याहु॑त्यो॒राप्त्यै॒ द्वाभ्या॒म्प्रति॑ष्ठित्यै

### मन्त्रः
आ त्वा॑ जिघर्मि॒ वच॑सा घृ॒तेनेत्या॑ह ।  
तस्मा॒द् यत् पुरु॑षो॒ मन॑सा ऽभि॒गच्छ॑ति॒ , तद् वा॒चा व॑दति ।  
अ॒र॒ख्षसेत्या॑ह । रख्ष॑सा॒मप॑हत्यै ।  
मर्य॑श्रीस् स्पृह॒यद् व॑र्णो अ॒ग्निर् + इत्या॑ह ।  
अप॑चितिमे॒वास्मि॑न् दधाति ।   
अप॑चितिमान् भवति॒ य ए॒वव्ँ वेद॑ । [13]  
मन॑सा॒ त्वै तामाप्तु॑मर्हति॒ याम् अ॑ध्व॒र्युर् अ॑न॒ग्नावाहु॑तिञ् जु॒होति॑ ।  
मन॑स्वतीभ्याञ् जुहोति ।  
आहु॑त्यो॒राप्त्यै᳚ । द्वाभ्या॒म् प्रति॑ष्ठित्यै ।  

#### टीका
3उत्तरेऽवान्तरे शफे अभिजुहोति - आ त्वेति ॥ तस्मादिति । पूर्वो हि होमो मनसा, अयं तु वचसा । यस्मादेवं तस्मात्पुरुषः पूर्वं मनसाभिगतं पश्चाद्वाचा वदति । अपचितिं पूजां अस्मिन् दधाति, स्पृहणीयवर्ण इति दर्शनान् । मनसा तै तामिति । अनग्नौ हूयमाना आहुतिः मनसैवाप्यते । तस्मात् मनस्वतीभ्यां ऋग्भ्यां पूर्वोत्तराभ्यां होमः आहुत्योराप्त्यै भवति एवं हि आहुती अभिनिवृत्ते भवत इति । तदन्तलोपश्छान्दसः । प्रातिशाख्यं च 'तुनुपूर्व उदात्तयोर्वकारः' इति । द्वाभ्यामिति । जुहोतीत्येव ॥


### संयुक्तमन्त्रः
यज्ञमु॒खेय॑ज्ञमुखे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्त्ये॒तर्हि॒ खलु॒ वा ए॒तद्य॑ज्ञमु॒खय्ँयर्ह्ये॑न॒दाहु॑तिरश्ञु॒ते परि॑ लिखति॒ रख्ष॑सा॒मप॑हत्यै ति॒सृभि॒ परि॑ लिखति त्रि॒वृद्वा अ॒ग्निर्यावा॑ने॒वाग्निस्तस्मा॒द्रख्षा॒ꣳ॒स्यप॑ हन्ति [14]  
गा॒य॒त्रि॒या परि॑ लिखति॒ तेजो॒ वै गा॑य॒त्री तेज॑सै॒वैन॒म्परि॑ गृह्णाति त्रि॒ष्टुभा॒ परि॑ लिखतीन्द्रि॒यव्ँवै त्रि॒ष्टुगि॑न्द्रि॒येणै॒वैन॒म्परि॑ गृह्णात्यनु॒ष्टुभा॒ परि॑ लिखत्यनु॒ष्टुफ्सर्वा॑णि॒ छन्दाꣳ॑सि परि॒भू पर्या᳚प्त्यै

### मन्त्रः
यज्ञमु॒खेय॑ज्ञमुखे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति ।  
ए॒तर्हि॒ खलु॒ वा ए॒तद् य॑ज्ञमु॒खय्ँ यर्ह्ये॑न॒द् आहु॑तिरश्नु॒ते ।  
परि॑ लिखति ।  रख्ष॑सा॒मप॑हत्यै ।  
ति॒सृभि॒ परि॑ लिखति ।  त्रि॒वृद्वा अ॒ग्निः ।  
यावा॑ने॒वाग्निस् तस्मा॒द् रख्षा॒ꣳ॒स्यप॑ हन्ति । [14]  
गा॒य॒त्रि॒या परि॑ लिखति ।  
तेजो॒ वै गा॑य॒त्री । तेज॑सै॒वैन॒म् परि॑ गृह्णाति ।  
त्रि॒ष्टुभा॒ परि॑ लिखति ।  
इ॒न्द्रि॒यव्ँ वै त्रि॒ष्टुक् । इ॒न्द्रि॒येणै॒वैन॒म् परि॑ गृह्णाति ।  
अ॒नु॒ष्टुभा॒ परि॑ लिखति ।
अ॒नु॒ष्टुफ् सर्वा॑णि छन्दाꣳ॑सि परि॒भू पर्या᳚प्त्यै ।  

#### टीका
4'परि वाजपतिः' इति तिसृभिः पदं परिलिखति गायत्र्यनुष्टुप्त्रिष्टुभिः; तद्विधातुं स्तोतुं चारभते - यज्ञमुखे इत्यादि ॥ 'अनुदात्तं च' इति द्वितीयोनुदात्तः । अश्वशफस्य कथं यज्ञमुखत्वमित्याह - एतर्हीत्यादि । एतर्हि अस्मिन्काले खलु एतत्पदं यज्ञमुखं जातं यर्हि यस्मिन्काले एतत्पदमाहुतिरश्नुते प्राप्नुते । 'अनद्यतनेर्हिल्' 'एतेतौ रथोः' इति एतादेशः । 'द्वितीयाटौ स्वेनः' इति एनादेशः 'एनदिति नपुंसकैकवचनं वक्तव्यम्' इति । परिलिखतीति पदपरिलेखनविधि । तिसृभिरिति सख्याविधिः । त्रिवृता सहोत्पन्नत्वात्ताच्छब्द्यम्, त्रेधाहितेष्टकत्वाच्च । तस्मात्सर्वस्मादग्नेः रक्षांस्यपहन्ति । गायत्रियेत्यादि । छन्दोविधिः । तेजो वा इति । तद्धेतुत्वात्ताच्छब्द्यं सहोत्पत्त्या । एवमिन्द्रियं वै त्रिष्टुप् इति । अनुष्टुप् सर्वाणि छन्दांसीति । परिभूरिति । वाग्वा अनुष्टुप् । परिर्तो भवतीति परिभूः सर्वतो व्याप्नोति । 'अभितः परितः' इति द्वितीया । वलि लोपश्छान्दसः ॥


### संयुक्तमन्त्रः
मध्य॒तो॑ऽनु॒ष्टुभा॒ वाग्वा अ॑नु॒ष्टुप्तस्मा᳚न्मध्य॒तो वा॒चा व॑दामो गायत्रि॒या प्र॑थ॒मया॒ परि॑ लिख॒त्यथा॑नु॒ष्टुभाथ॑ त्रि॒ष्टुभा॒ तेजो॒ वै गा॑य॒त्री य॒ज्ञो॑ऽनु॒ष्टुगि॑न्द्रि॒यन्त्रि॒ष्टुप्तेज॑सा चै॒वेन्द्रि॒येण॑ चोभ॒यतो॑ य॒ज्ञम्परि॑ गृह्णाति ॥ [15]  

### मन्त्रः
म॒ध्य॒तो॑ ऽनु॒ष्टुभा᳚ । वाग्वा अ॑नु॒ष्टुप् ।  
तस्मा᳚न् मध्य॒तो वा॒चा व॑दामः ।  
गा॒य॒त्रि॒या प्र॑थ॒मया॒ परि॑ लिख॒त्य् अथा॑नु॒ष्टुभाऽथ॑ त्रि॒ष्टुभा᳚ ।  
तेजो॒ वै गा॑य॒त्री, य॒ज्ञो॑ऽनु॒ष्टुग् इ॑न्द्रि॒यन् त्रि॒ष्टुप् ।  
तेज॑सा चै॒वेन्द्रि॒येण॑ चोभ॒यतो॑ य॒ज्ञम् परि॑ गृह्णाति ॥ [15]  

#### टीका
5एवमभिप्रसिद्धेन क्रमेण छन्दांस्याम्नातानि । इदानीं तं बाधित्वा क्रमान्तरं विदधाति - मध्यतोऽनुष्टुभेति ॥ यदि तर्ह्याम्नातक्रमो बाध्यते प्रथमतृतीये उच्येतामित्याह - गायत्रिया प्रथमयेति । कः पुनः अस्मिन्क्रमे इत्याह – तेजो वा इत्यादि । गतम् ॥

इति पञ्चमे प्रथमे तृतीयोनुवाकः ॥  


## अनुवाकः ४


### संयुक्तमन्त्रः
दे॒वस्य॑ त्वा सवि॒तु प्र॑स॒व इति॑ खनति॒ प्रसू᳚त्या॒ अथो॑ धू॒ममे॒वैतेन॑ जनयति॒ ज्योति॑ष्मन्तन्त्वाग्ने सु॒प्रती॑क॒मित्या॑ह॒ ज्योति॑रे॒वैतेन॑ जनयति॒

### मन्त्रः
दे॒वस्य॑ त्वा सवि॒तु प्र॑स॒व इति॑ खनति॒ , प्रसू᳚त्या॒ , अथो॑ धू॒ममे॒वैतेन॑ जनयति ।  
ज्योति॑ष्मन्तन् त्वाऽग्ने सु॒प्रती॑क॒म् इत्या॑ह ।  ज्योति॑रे॒वैतेन॑ जनयति ।  

### टीका
1देवस्य त्वेत्यादि ॥ द्वावेतौ खननमन्त्रौ । अथो अपि च एतेन प्रथमेन मन्त्रेण उत्पत्स्यमानस्याग्नेः धूमं जनयति प्राथम्यात् । ज्योतिरेव एतेन द्वितीयेन मन्त्रेण ॥


### संयुक्तमन्त्रः
सो᳚ऽग्निर्जा॒त प्र॒जाश्शु॒चार्प॑य॒त्तन्दे॒वा अ॑र्ध॒र्चेना॑शमयञ्छि॒वम्प्र॒जाभ्योऽहिꣳ॑सन्त॒मित्या॑ह प्र॒जाभ्य॑ ए॒वैनꣳ॑ शमयति॒ द्वाभ्या᳚ङ्खनति॒ प्रति॑ष्ठित्या

### मन्त्रः
सो᳚ऽग्निर्जा॒त प्र॒जाश्शु॒चार्प॑य॒त् तन्दे॒वा अ॑र्ध॒र्चेना॑शमयन् ।  
शि॒वम् प्र॒जाभ्योऽहिꣳ॑सन्त॒मित्या॑ह ।  
प्र॒जाभ्य॑ ए॒वैनꣳ॑ शमयति ।  
द्वाभ्या᳚ङ् खनति॒ प्रति॑ष्ठित्यै ।   

#### टीका
2सोग्निरित्यादि ॥ पूर्वेणार्धेन जातमग्निं प्रजाश्शोचयन्तं उत्तरेणार्धर्चेनाशमयन्, शिवं प्रजाभ्य इति दर्शनात् ॥


### संयुक्तमन्त्रः
अ॒पाम्पृ॒ष्ठम॒सीति॑ पुष्करप॒र्णमा [16]  
ह॒र॒त्य॒पाव्ँवा ए॒तत्पृ॒ष्ठय्ँयत्पु॑ष्करप॒र्णꣳ रू॒पेणै॒वैन॒दा ह॑रति पुष्करप॒र्णेन॒ सम्भ॑रति॒ योनि॒र्वा अ॒ग्ने पु॑ष्करप॒र्णꣳ सयो॑निमे॒वाग्निꣳ सम्भ॑रति कृष्णाजि॒नेन॒ सम्भ॑रति

### मन्त्रः
अ॒पाम् पृ॒ष्ठम॒सीति॑ पुष्करप॒र्णम् आह॑रति। [16]  
अ॒पाव्ँ वा ए॒तत् पृ॒ष्ठँय् , यत् पु॑ष्करप॒र्णम् । रू॒पेणै॒वैन॒द् आ ह॑रति ।  

पु॒ष्क॒र॒पर्णेन॒ सम्भ॑रति ।  
योनि॒र् वा अ॒ग्ने पु॑ष्करप॒र्णम् ।  
सयो॑निमे॒वाग्निꣳ सम्भ॑रति ।  

#### टीका
3अपामित्यादि ॥ पुष्करपर्णं पद्मपत्रं अपामेतत्पृष्ठमिव उपरिभावात् । तस्माद्रूपेणात्मीयेन सह एनदाहृतं भवति अपां पृष्ठमसि इत्याहरणात् । योनिर्वा इति । 'त्वामग्ने पुष्करादध्यथर्वा निरमन्थत' इति मन्त्रलिङ्गात् ।


### संयुक्तमन्त्रः
कृष्णाजि॒नेन॒ सम्भ॑रति य॒ज्ञो वै कृ॑ष्णाजि॒नय्ँय॒ज्ञेनै॒व य॒ज्ञꣳ सम्भ॑रति॒ यद्ग्रा॒म्याणा᳚म्पशू॒नाञ्चर्म॑णा स॒म्भरे᳚द्ग्रा॒म्यान्प॒शूञ्छु॒चार्प॑येत्कृष्णाजि॒नेन॒ सम्भ॑रत्यार॒ण्याने॒व प॒शून् [17]  
शु॒चार्प॑यति॒ तस्मा᳚थ्स॒माव॑त्पशू॒नाम्प्र॒जाय॑मानानामार॒ण्या प॒शव॒ कनी॑याꣳसश्शु॒चा ह्यृ॑ता लो॑म॒तस्सम्भ॑र॒त्यतो॒ ह्य॑स्य॒ मेध्य॑ङ्कृष्णाजि॒नञ्च॑ पुष्करप॒र्णञ्च॒ स स्तृ॑णाती॒यव्ँवै कृ॑ष्णाजि॒नम॒सौ पु॑ष्करप॒र्णमा॒भ्यामे॒वैन॑मुभ॒यत॒ परि॑ गृह्णात्य्


### मन्त्रः
कृ॒ष्णा॒जि॒नेन॒ सम्भ॑रति । य॒ज्ञो वै कृ॑ष्णाजि॒नँय् , य॒ज्ञेनै॒व य॒ज्ञꣳ सम्भ॑रति ।  

यद्ग्रा॒म्याणा᳚म् पशू॒नाञ् चर्म॑णा स॒म्भरे᳚द् , ग्रा॒म्यान् प॒शूञ्छु॒चार्प॑येत् ,  
कृष्णाजि॒नेन॒ सम्भ॑रत्य् आर॒ण्याने॒व प॒शून् शु॒चा ऽर्प॑यति । [17]  

तस्मा᳚थ् स॒माव॑त् पशू॒नाम् प्र॒जाय॑मानानामार॒ण्या प॒शव॒ कनी॑याꣳसश्शु॒चा ह्यृ॑ताः ।  
लो॒म॒तस् सम्भ॑र॒त्यतो॒ ह्य॑स्य॒ मेध्य᳚म् ।  

कृ॒ष्णा॒जि॒नञ्च॑ पुष्करप॒र्णञ्च॒ स स्तृ॑णाति + इ॒यव्ँ वै कृ॑ष्णाजि॒नम् ,  
अ॒सौ पु॑ष्करप॒र्णम् आ॒भ्याम् ए॒वैन॑म् उभ॒यत॒ परि॑ गृह्णाति ।  


#### टीका
4यज्ञो वा इति ॥ प्रधानसाधनत्वात् । ग्राम्याणामित्यदि । ग्राम्यसंज्ञाभाजो ये ग्राम्याः पशवो गोजाव्यश्वतरीगर्दभपुरुषोष्ट्राः सप्त द्विखुराः श्वापदानि च पक्षिणश्च सरीस्रपाणि च हस्ती च मर्कटश्च नादेयाश्चेति सप्त आरण्याः । तस्मादित्यादि । समावत् 'समादावतुप्' इति स्वार्थिकः । कनीयांसः स्वल्पतराः शुचा ऋतत्वात् प्राप्तत्वान्नाभिवृद्धिरारण्यानाम् । लोमतः लोमसु । आद्यादित्त्वात्तसिः । अतो हीति । यस्मादत्र संभ्रियते तस्मादिदमस्य कृष्णाजिनस्य लोम मेधार्हम् । कृष्णाजिनं चेत्यादि । गतम् ॥


### संयुक्तमन्त्रः
अ॒ग्निर्दे॒वेभ्यो॒ निला॑यत॒ तमथ॒र्वान्व॑पश्य॒दथ॑र्वा त्वा प्रथ॒मो निर॑मन्थदग्न॒ इति॑ [18]  
आ॒ह॒ य ए॒वैन॑म॒न्वप॑श्य॒त्तेनै॒वैन॒ꣳ॒ सम्भ॑रति॒ त्वाम॑ग्ने॒ पुष्क॑रा॒दधीत्या॑ह पुष्करप॒र्णे ह्ये॑न॒मुप॑श्रित॒मवि॑न्द॒त्तमु॑ त्वा द॒ध्यङ्ङृषि॒रित्या॑ह द॒ध्यङ्वा आ॑थर्व॒णस्ते॑ज॒स्व्या॑सी॒त्तेज॑ ए॒वास्मि॑न्दधाति॒ तमु॑ त्वा पा॒थ्यो वृषेत्या॑ह॒ पूर्व॑मे॒वोदि॒तमुत्त॑रेणा॒भि गृ॑णाति [19]  

### मन्त्रः
अ॒ग्नि॒र्दे॒वेभ्यो॒ निला॑यत॒ , तमथ॒र्वा ऽन्व॑पश्यत् ।  
अथ॑र्वा त्वा प्रथ॒मो निर॑मन्थदग्न॒ इत्या॑ह । [18]  
य ए॒वैन॑म् अ॒न्वप॑श्य॒त् तेनै॒वैन॒ꣳ॒ सम्भ॑रति ।  
"त्वाम॑ग्ने॒ पुष्क॑रा॒दधि॑"+ इत्या॑ह ।  पु॒ष्क॒र॒प॒र्णे ह्ये॑न॒मुप॑श्रित॒म् अवि॑न्दत् ।  
"तमु॑ त्वा द॒ध्यङ्ङृषि॒र्" इत्या॑ह ।  
द॒ध्य॒ङ्वा आ॑थर्व॒णस् ते॑ज॒स्व्या॑सी॒त् , तेज॑ ए॒वास्मि॑न् दधाति ।  
"तमु॑ त्वा पा॒थ्यो वृषा᳚" + इत्या॑ह । पूर्व॑मे॒वोदि॒तम् उत्त॑रेणा॒भि गृ॑णाति । [19]  

#### टीका
5अग्निर्देवेभ्यो निलायत निरगच्छत् । पूर्ववल्लत्वम् । अथर्वा नाम ऋषिः तमन्वपश्यत् । तत्र पुरीष्योसीत्यादिभिः अष्टाभिः मृदं खनति भरति । अन्वविन्दत् लब्धवान् अथर्वा । 'हि च' इति निघाताभावः । दध्यङ्वा इत्यादि । दध्यञ्चतीति दध्यङ् । 'ऋत्विक्' इत्यादिना क्विन् 'क्विन्प्रत्ययस्य' इति नुमः कुत्वम् । दध्यङ् नाम अथर्वणः पुत्रः ऋषिः अर्णे पाथसि भवः पाथ्यः स एव दध्यङ् । 'पाथोनदीभ्यामण्' । पूर्वमेवोदितमिति । पूर्वेण मन्त्रेण उक्तमेवार्थं उत्तरेणाभिगृह्णाति अनुवदति उभयोरेकार्थत्वात् ॥


### संयुक्तमन्त्रः
च॒त॒सृभि॒स्सम्भ॑रति च॒त्वारि॒ छन्दाꣳ॑सि॒ छन्दो॑भिरे॒व गा॑य॒त्रीभि॑र्ब्राह्म॒णस्य॑ गाय॒त्रो हि ब्रा᳚ह्म॒णस्त्रि॒ष्टुग्भी॑ राज॒न्य॑स्य॒ त्रैष्टु॑भो॒ हि रा॑ज॒न्यो॑

### मन्त्रः
च॒त॒सृभि॒स् सम्भ॑रति , च॒त्वारि॒ छन्दाꣳ॑सि॒ छन्दो॑भिर् ए॒व ।  
गा॒य॒त्रीभि॑र्ब्राह्म॒णस्य॑ , गाय॒त्रो हि ब्रा᳚ह्म॒णः ।  
त्रि॒ष्टुग्भी॑ राज॒न्य॑स्य॒ , त्रैष्टु॑भो॒ हि रा॑ज॒न्यः॑ ।  

#### टीका
6चतसृभिरिति सञ्ख्याविधिः । छन्दोभिरेवेति । सम्भरणं कृतं भवतीति । गायत्रीभिरित्यादि छन्दोविधिः । अत्रादितश्चतस्रो गायत्र्यः । तिस्रः त्रिष्टुभः पञ्चम्याद्याः । सप्तमी पथ्याबृहतीति, त्रिष्टुबेव वा; छन्दोन्तरस्येहाप्रस्तुतत्वात् ॥


### संयुक्तमन्त्रः
यङ्का॒मये॑त॒ वसी॑यान्थ्स्या॒दित्यु॒भयी॑भि॒स्तस्य॒ सम्भ॑रे॒त्तेज॑श्चै॒वास्मा॑ इन्द्रि॒यञ्च॑ स॒मीची॑ दधात्य्

### मन्त्रः
यङ्का॒मये॑त॒ वसी॑यान्थ्स्या॒द् इति॑ + उ॒भयी॑भि॒स् तस्य॒ सम्भ॑रेत् ।
तेज॑श्चै॒वास्मा॑ इन्द्रि॒यञ् च॑ स॒मीची॑ दधाति ।  

#### टीका
7यं कामयेतेति पक्षान्तरम् । वसीयान् वसुमत्तरः । 'विन्मतोर्लुक्' 'टेः' इति टिलोपः । समीची सङ्गते । संपूर्वादञ्चतेः 'ऋत्विक्' इत्यादिना क्विन्, 'समस्समि' इति सम्यादेशः 'चौ' इति दीर्घत्वम्, अन्तोदात्तं च । 'नपुंसकाच्च' इति शीभावः ॥


### संयुक्तमन्त्रः
अष्टा॒भिस्सम्भ॑रत्य॒ष्टाख्ष॑रा गाय॒त्री गा॑य॒त्रो᳚ऽग्निर्यावा॑ने॒वाग्निस्तꣳ सम्भ॑रति॒ सीद॑ होत॒रित्या॑ह दे॒वता॑ ए॒वास्मै॒ सꣳ सा॑दयति॒ नि होतेति॑ मनु॒ष्या᳚न्थ्सꣳ सी॑द॒स्वेति॒ वयाꣳ॑सि॒ जनि॑ष्वा॒ हि जेन्यो॒ अग्रे॒ अह्ना॒मित्या॑ह देवमनु॒ष्याने॒वास्मै॒ सꣳस॑न्ना॒न्प्र ज॑नयति ॥ [20]  

### मन्त्रः
अ॒ष्टा॒भिस् सम्भ॑रति । अ॒ष्टाख्ष॑रा गाय॒त्री ।  
गा॑य॒त्रो᳚ऽग्निर् यावा॑न् ए॒वाग्निस् तꣳ सम्भ॑रति ।  
सीद॑ होत॒रित्या॑ह , दे॒वता॑ ए॒वास्मै॒ सꣳ सा॑दयति ।  
नि होतेति॑ मनु॒ष्या᳚न्थ्सꣳ सी॑द॒स्वेति॒ वयाꣳ॑सि ।  
"जनि॑ष्वा॒ हि जेन्यो॒ अग्रे॒ अह्ना॒म्" इत्या॑ह ।  
दे॒व॒म॒नु॒ष्याने॒वास्मै॒ सꣳस॑न्ना॒न् प्र ज॑नयति ॥ [20]  

#### टीका
8अष्टाभिरिति पक्षान्तरम् । 'सीद होतः' इत्यादिमन्त्रत्रयेण देवान्मनुष्यान् वयांसि च अस्मै संसादयति सङ्गतान् स्थापयति च धनपातनाय 'देवान् हविषा यजासि' इति प्रथमे दर्शनात् `होतृषदने विदानः' इति द्वितीये दर्शनात् । मनुष्यहोतृग्रहणात् तृतीये 'देववीतमः' इति दर्शनात् देवानां तर्पयितृतमः चित्याग्निः सपक्षपुच्छादेति । देवमतुष्यानिति । उपलक्षणत्वाद्वयांसि च ॥

इति पञ्चमे प्रथमे चतुर्थोनुवाकः ॥  

## अनुवाकः ५

### संयुक्तमन्त्रः
क्रू॒रमि॑व॒ वा अ॑स्या ए॒तत्क॑रोति॒ यत्खन॑त्य॒प उप॑ सृज॒त्यापो॒ वै शा॒न्ताश्शा॒न्ताभि॑रे॒वास्यै॒ शुचꣳ॑ शमयति॒ सन्ते॑ वा॒युर्मा॑त॒रिश्वा॑ दधा॒त्वित्या॑ह प्रा॒णो वै वा॒यु प्रा॒णेनै॒वास्यै᳚ प्रा॒णꣳ सन्द॑धाति॒ सन्ते॑ वा॒युरित्या॑ह॒ तस्मा᳚द्वा॒युप्र॑च्युता दि॒वो वृष्टि॑रीर्ते॒ तस्मै॑ च देवि॒ वष॑डस्तु [21]  
तुभ्य॒मित्या॑ह॒ षड्वा ऋ॒तव॑ ऋ॒तुष्वे॒व वृष्टि॑न्दधाति॒ तस्मा॒थ्सर्वा॑नृ॒तून्व॑र्षति॒

### मन्त्रः
क्रू॒रमि॑व॒ वा अ॑स्या ए॒तत्क॑रोति॒ , यत् खन॑ति ।  
अ॒प उप॑ सृज॒ति ।  
आपो॒ वै शा॒न्ताः ।  
शा॒न्ताभि॑रे॒वास्यै॒ शुचꣳ॑ शमयति ।  
सन्ते॑ वा॒युर्मा॑त॒रिश्वा॑ दधा॒त्वित्या॑ह ।  
प्रा॒णो वै वा॒युः । प्रा॒णेनै॒वास्यै᳚ प्रा॒णꣳ सन्द॑धाति ।  
सन्ते॑ वा॒युर् इत्या॑ह ।  
तस्मा᳚द् वा॒युप्र॑च्युता दि॒वो वृष्टि॑रीर्ते ।   
"तस्मै॑ च देवि॒ वष॑डस्तु तुभ्य॒म्" इत्या॑ह । [21]  
षड्वा ऋ॒तवः॑ । ऋ॒तुष्वे॒व वृष्टि॑न् दधाति ।
तस्मा॒थ् सर्वा॑न् ऋ॒तून् व॑र्षति ।  

#### टीका
1क्रूरमिवेत्यादि ॥ अस्याः पृथिव्याः अप उपसृजति अश्वलोमेनावटं पूरयित्वा 'सं ते वायुः' इति मन्त्रेणाप उपसृजति अपोवनयति शान्ताः सुखहेतवः । अस्या इति चतुर्थ्यर्थे षष्ठी । प्राणेनेति । प्राणेन वायुना अस्याः प्राणस्थानीयमवटं संदधाति 'हृदयं' इति मन्त्रे दर्शनात् । तस्मादिति । यस्मात् वायुः सन्धातृत्वेन अभिधीयते । तस्मात् वायुप्रच्युता वृष्टिः दिवः पृथिवीं गच्छति गत्वा च खातान्यतिवारयति । ईर गतौ तौदादिकः । षड्वा इति । षट्छब्दवता षट्छब्देनापां उपसर्जनात् वाचकत्वेन षट्छब्दवत्सु षट्स्वपि ऋतुषु वृष्टिं निदधाति ॥


### संयुक्तमन्त्रः
यद्व॑षट्कु॒र्याद्या॒तया॑माऽस्य वषट्का॒रस्स्या॒द्यन्न व॑षट्कु॒र्याद्रख्षाꣳ॑सि य॒ज्ञꣳ ह॑न्यु॒र्वडित्या॑ह प॒रोख्ष॑मे॒व वष॑ट्करोति॒ नास्य॑ या॒तया॑मा वषट्का॒रो भव॑ति॒ न य॒ज्ञꣳ रख्षाꣳ॑सि घ्नन्ति॒

### मन्त्रः
यद् व॑षट्कु॒र्याद् या॒तया॑माऽस्य वषट्का॒रस् स्या᳚त् ।  
यन्न व॑षट्कु॒र्याद्रख्षाꣳ॑सि य॒ज्ञꣳ ह॑न्युः ।   
वडित्या॑ह ।  
प॒रोख्ष॑मे॒व वष॑ट्करोति॒ , नास्य॑ या॒तया॑मा वषट्का॒रो भव॑ति॒ ,  
न य॒ज्ञꣳ रख्षाꣳ॑सि घ्नन्ति ।  

#### टीका
2यदित्यादि ॥ वषट्कारस्य करणे यातयामा आत्तरसः स्यात् उपयुक्तत्वात् । अकरणे यज्ञं रक्षांसि च बाधेरन् । तस्माल्लुप्तवषट्कारं वडित्येव ब्रूयात् । तत्परोक्षमप्रत्यक्षं वषट्कारमेव करोति । तदनया यातयामत्वं अविकृतस्य अनुपयुक्तत्वात् । न च रक्षोभिः पीडा, एकदेशविकृतस्यानन्यत्वेन वषट्कारसद्भावात् ॥


### संयुक्तमन्त्रः
सुजा॑तो॒ ज्योति॑षा स॒हेत्य॑नु॒ष्टुभोप॑ नह्यत्यनु॒ष्टुप् [22]  
सर्वा॑णि॒ छन्दाꣳ॑सि॒ छन्दाꣳ॑सि॒ खलु॒ वा अ॒ग्ने प्रि॒या त॒नू प्रि॒ययै॒वैन॑न्त॒नुवा॒ परि॑ दधाति॒ वेदु॑को॒ वासो॑ भवति॒ य ए॒वव्ँवेद॑ वारु॒णो वा अ॒ग्निरुप॑नद्ध॒ उदु॑ तिष्ठ स्वध्वरो॒र्ध्व ऊ॒ षु ण॑ ऊ॒तय॒ इति॑

### मन्त्रः
सुजा॑तो॒ ज्योति॑षा स॒हेत्य॑नु॒ष्टुभोप॑ नह्यति ।  
अ॒नु॒ष्टुफ्सर्वा॑णि॒ छन्दाꣳ॑सि । [22]  
छन्दाꣳ॑सि॒ खलु॒ वा अ॒ग्ने प्रि॒या त॒नूः ।  
प्रि॒ययै॒वैन॑न् त॒नुवा॒ परि॑ दधाति ।   
वेदु॑को॒ वासो॑ भवति॒ य ए॒वव्ँ वेद॑ ।  
वा॒रु॒णो वा अ॒ग्निर् उप॑नद्धः ।  
उदु॑ तिष्ठ स्वध्वरो॒र्ध्व ऊ॒ षु ण॑ ऊ॒तय॒ इति॑।  

#### टीका
3सुजात इत्यादि ॥ अनया त्रिष्टुभा योक्त्रेणापनह्यति परिदधाति संव्ययते एवं वेदिता लब्धवान् भवति । छान्दस उकञ् ॥


### संयुक्तमन्त्रः
सावि॒त्रीभ्या॒मुत्ति॑ष्ठति सवि॒तृप्र॑सूत ए॒वास्यो॒र्ध्वाव्ँव॑रुणमे॒निमुथ्सृ॑जति॒ द्वाभ्या॒म्प्रति॑ष्ठित्यै॒

### मन्त्रः
सा॒वि॒त्रीभ्या॒म् उत्ति॑ष्ठति ।  
स॒वि॒तृप्र॑सूत ए॒वास्यो॒र्ध्वाव्ँ व॑रुणमे॒निम् उथ्सृ॑जति ।  
द्वाभ्या॒म् प्रति॑ष्ठित्यै ।  

#### टीका
4सावित्रीभ्यामित्यादि ॥ तुल्यकार्ययोः द्वितीयायाः सावित्रीत्वात् प्रथमाऽपि सावित्री । यद्वा - देवस्सविता तमर्हतीति देव्या । 'सुपां सुलुक्' इति तृतीयाया लुक् । सवितृप्रसूतः सवित्राऽनुज्ञातः । 'तृतीयाकर्मणि' इति पूर्वपदप्रकृतिस्वरत्वम् । वरुणमेनिमिति । वरुणो वारयिता निरोधकः तत्सम्बन्धिनी याऽस्य मेनिः रूपं वरुणगृहीतत्वं तामूर्ध्वामुत्सृजति सादयति अनेनार्धेन । द्वाभ्यामिति प्रतितिष्ठत्येव ॥


### संयुक्तमन्त्रः
स जा॒तो गर्भो॑ असि [23]  
रोद॑स्यो॒रित्या॑हे॒मे वै रोद॑सी॒ तयो॑रे॒ष गर्भो॒ यद॒ग्निस्तस्मा॑दे॒वमा॒हाग्ने॒ चारु॒र्विभृ॑त॒ ओष॑धी॒ष्वित्या॑ह य॒दा ह्ये॑तव्ँवि॒भर॒न्त्यथ॒ चारु॑तरो॒ भव॑ति॒ प्र मा॒तृभ्यो॒ अधि॒ कनि॑क्रदद्गा॒ इत्या॒हौष॑धयो॒ वा अ॑स्य मा॒तर॒स्ताभ्य॑ ए॒वैन॒म्प्र च्या॑वयति स्थि॒रो भ॑व वी॒ड्व॑ङ्ग॒ इति॑ गर्द॒भ आ सा॑दयति [24]  

### मन्त्रः
स जा॒तो गर्भो॑ असि  रोद॑स्यो॒र् इत्या॑ह । [23]  
इ॒मे वै रोद॑सी ।  
तयो॑रे॒ष गर्भो॒ यद॒ग्निः । तस्मा॑दे॒वमा॑ह ।  
"अग्ने॒ चारु॒र् विभृ॑त॒ ओष॑धी॒ष्व्" इत्या॑ह ।  
य॒दा ह्य् ए॑तव्ँ वि॒भर॒न्त्य् , अथ॒ चारु॑तरो॒ भव॑ति ।  
प्र मा॒तृभ्यो॒ अधि॒ कनि॑क्रदद्गा॒ इत्या॒ह ।  
ओष॑धयो॒ वा अ॑स्य मा॒तरः॑ ।  
ताभ्य॑ ए॒वैन॒म् प्र च्या॑वयति ।  
स्थि॒रो भ॑व वी॒ड्व॑ङ्ग॒ इति॑ गर्द॒भ आ सा॑दयति [24]  

#### टीका
5स जात इति भरणमन्त्रः । इमे इत्यादि । गतम् । यदा हि इत्यादि । यदा ह्येतं जातमग्निं ओषधयो मातृस्थानीया विहरन्ति विविधं परिगृह्णन्ति । 'हृग्रहोर्भः' । 'तिङि चोदात्तवति' इति गतेरनुदात्तत्वम् समासश्च । अनन्तरं चारुतरो दर्शनीयतरो भवति । तस्मादेवमाहेत्येव । ओषधयो वा इति । मातृस्थानीयानां ओषधीनां सकाशमेनं प्रापयति ॥


### संयुक्तमन्त्रः
सन्न॑ह्यत्ये॒वैन॑मे॒तया᳚ स्थे॒म्ने

### मन्त्रः
सन्न॑ह्यत्य् ए॒वैन॑म् ए॒तया᳚ स्थे॒म्ने ।  

#### टीका
6सं नह्यत्येवेति ॥ एतया ऋचा आसादनं गर्दभस्य संनहनार्थम् । स्थिरो भव वीड्वङ्गो दृढाङ्गो भव वाजी भव हे अर्वन् । अरणकुशलेति । तच्च स्थेम्ने वहनकाले स्थिरत्वाय । प्रियस्थिरादिना स्थ आदेशः, उदात्तनिवृत्तिस्वरेण विभक्तेरुदात्तत्वम् ॥


### संयुक्तमन्त्रः
ग॑र्द॒भेन॒ सम्भ॑रति॒ तस्मा᳚द्गर्द॒भ प॑शू॒नाम्भा॑रभा॒रित॑मो गर्द॒भेन॒ सम्भ॑रति॒ तस्मा᳚द्गर्द॒भोऽप्य॑नाले॒शेत्य॒न्यान्प॒शून्मे᳚द्य॒त्यन्न॒॒ ह्ये॑नेना॒र्कꣳ स॒म्भर॑न्ति गर्द॒भेन॒ सम्भ॑रति॒ तस्मा᳚द्गर्द॒भो द्वि॒रेता॒स्सन्कनि॑ष्ठम्पशू॒नाम्प्र जा॑यते॒ऽग्निर्ह्य॑स्य॒ योनि॑न्नि॒र्दह॑ति


### मन्त्रः
ग॒र्द॒भेन॒ सम्भ॑रति ।  
तस्मा᳚द् गर्द॒भ प॑शू॒नाम् भा॑रभा॒रित॑मः ।  
ग॒र्द॒भेन॒ सम्भ॑रति ।  
तस्मा᳚द् गर्द॒भोऽप्य॑नाले॒शेत्य् अ॒न्यान् प॒शून् मे᳚द्य॒ति ।  
अन्न॒॒ ह्ये॑नेना॒र्कꣳ स॒म्भर॑न्ति ।  
ग॒र्द॒भेन॒ सम्भ॑रति ।  
तस्मा᳚द् गर्द॒भो द्वि॒रेता॒स्सन् कनि॑ष्ठम् पशू॒नाम् प्र जा॑यते ।  
अ॒ग्निर्ह्य॑स्य॒ योनि॑न् नि॒र्दह॑ति ।  

#### टीका
7गर्दभेनेत्यादि ॥ पशूनां मध्ये अतिशयेन भारभारितमः भारं वोदुं समर्थः अग्नेरपि वोढृत्वात् कुशलस्सूक्ष्मो व्यावर्तकोऽन्यो हेतुः । तेनाल्पेनापि विरहितेऽस्मिन् गर्दभे सत्येव आयतनात् पशूनतिमेद्यति अतिक्रम्य मेहयति द्विरेता भवति । हेतुं समर्थयते - अन्नमिति । अर्कमर्चनीयं अनेन गर्दभेन यस्मात्संभरति तस्मात् अन्नं सन्नद्धेन तथा वोस्यति । 'द्वितीयाटौ स्वेनः' इत्येनादेशः अनुदात्तः । अर्चतेः कर्मणि घोञि अर्कः । तस्मादिति । द्विरेताः अपि सन् कनिष्ठं अतिस्वल्पमेव प्रजायते प्रजामुत्पादयति । अर्ग्निमिति । योनिं प्रजननशक्तिं अस्य स्त्र्यमाणो(?)निर्दहति ॥


### संयुक्तमन्त्रः
प्र॒जासु॒ वा ए॒ष ए॒तर्ह्यारू॑ढः [25]  
स ई᳚श्व॒र प्र॒जाश्शु॒चा प्र॒दह॑श्शि॒वो भ॑व प्र॒जाभ्य॒ इत्या॑ह प्र॒जाभ्य॑ ए॒वैनꣳ॑ शमयति॒ मानु॑षीभ्य॒स्त्वम॑ङ्गिर॒ इत्या॑ह मान॒व्यो॑ हि प्र॒जा मा द्यावा॑पृथि॒वी अ॒भि शू॑शुचो॒ मान्तरि॑ख्ष॒म्मा वन॒स्पती॒नित्या॑है॒भ्य ए॒वैन॑ल्ँलो॒केभ्य॑श्शमयति॒ प्रैतु॑ वा॒जी कनि॑क्रद॒दित्या॑ह वा॒जी ह्ये॑ष नान॑द॒द्रास॑भ॒ पत्वेति॑ [26]  
आ॒ह॒ रास॑भ॒ इति॒ ह्ये॑तमृष॒योऽव॑द॒न्भर॑न्न॒ग्निम्पु॑री॒ष्य॑मित्या॑हा॒ग्नि ह्ये॑ष भर॑ति॒ मा पा॒द्यायु॑ष पु॒रेत्या॒हायु॑रे॒वास्मि॑न्दधाति॒ तस्मा᳚द्गर्द॒भस्सर्व॒मायु॑रेति॒ तस्मा᳚द्गर्द॒भे पु॒रायु॑ष॒ प्रमी॑ते बिभ्यति॒

### मन्त्रः
प्र॒जासु॒ वा ए॒ष ए॒तर्ह्यारू॑ढः । [25]  
स ई᳚श्व॒र प्र॒जाश् शु॒चा प्र॒दहः॑ ।  
"शि॒वो भ॑व प्र॒जाभ्य॒" इत्या॑ह । प्र॒जाभ्य॑ ए॒वैनꣳ॑ शमयति ।  
"मानु॑षीभ्य॒स् त्वम् अ॑ङ्गिर॒" इत्या॑ह ।  मा॒न॒व्यो॑ हि प्र॒जाः ।  

"मा द्यावा॑पृथि॒वी अ॒भि शू॑शुचो॒ मान्तरि॑ख्ष॒म्मा वन॒स्पतीन्॑"+ इत्या॑ह ।  
ए॒भ्य ए॒वैन॑ल्ँ लो॒केभ्य॑श् शमयति ।  
"प्रैतु॑ वा॒जी कनि॑क्रद॒द्"+ इत्या॑ह । वा॒जी ह्ये॑षः ।   
नान॑द॒द् रास॑भ॒ पत्वेत्या॑ह । [26]  
रास॑भ॒ इति॒ ह्ये॑तमृष॒योऽव॑दन् ।  

"भर॑न्न् अ॒ग्निम्पु॑री॒ष्य॑म्" इत्या॑ह ।  
अ॒ग्नि ह्ये॑ष भर॑ति ।  
"मा पा॒द्यायु॑ष पु॒रा" + इत्या॑ह ।  
आयु॑रे॒वास्मि॑न् दधाति॒ । तस्मा᳚द् गर्द॒भस् सर्व॒मायु॑रेति ।  
तस्मा᳚द् गर्द॒भे पु॒रायु॑ष॒ प्रमी॑ते बिभ्यति ।  

#### टीका
8अथ शिवो भवेत्युपस्थानं विधातुमाह - प्रजास्विति ॥ यदा अग्निः बहिः आसादितो भवति एतर्हि एतस्मिन्काले एषोऽग्निः प्रजास्वारूढो भवति । पूर्ववदिदम एनादेशः । स इत्यादि । गतम् । 'ईश्वरे तोसुन्कसुनौ' इति दहतेः कसुन् । मानव्य इति । उदात्तनिवृत्तिस्वरेण ङीप उदात्तत्वम् । तत 'उदात्तस्वरितयोः' इति विभकिस्स्वर्यते । 'प्रैतु वाजी' इति पूर्ववन्नीयमानमनुमन्त्रयते । 'नानदत्' इत्यादिना शिष्टेन पादत्रयेण उत्तराभ्यां च ऋग्भ्यां गर्दभमन्वीयमानमनुमन्त्रयते । तस्मादिति । आयुषो मध्ये प्रमीते मृते गर्दभे बिभ्यति प्रजाः उत्पातत्वात् ॥


### संयुक्तमन्त्रः
वृषा॒ग्निव्ँवृष॑ण॒म्भर॒न्नित्या॑ह वृषा॒ ह्ये॑ष वृषा॒ग्निर॒पाङ्गर्भ᳚म् [27]  
स॒मु॒द्रिय॒मित्या॑हा॒पाꣳ ह्ये॑ष गर्भो॒ यद॒ग्निरग्न॒ आ या॑हि वी॒तय॒ इति॒ वा इ॒मौ लो॒कौ व्यै॑ता॒मग्न॒ आ या॑हि वी॒तय॒ इति॒ यदाहा॒नयो᳚र्लो॒कयो॒र्वीत्यै॒


### मन्त्रः
"वृषा॒ ऽग्निव्ँ वृष॑ण॒म् भर॒न्न्॑" + इत्या॑ह ।  
वृषा॒ ह्ये॑षः ।  
वृषा॒ग्निः ।  
"अ॒पाङ्गर्भ᳚म् स॒मु॒द्रिय॒म्"+ इत्या॑ह । [27]  
अ॒पाꣳ ह्ये॑ष गर्भो॒ यद॒ग्निः ।  
अग्न॒ आ या॑हि वी॒तय॒ इति॒ वा इ॒मौ लो॒कौ व्यै॑ताम् ।  
अग्न॒ आ या॑हि वी॒तय॒ इति॒ यदाह॑ ।  
अ॒नयो᳚र् लो॒कयो॒र् वीत्यै ।  

#### टीका
9वृषा हीति ॥ अयं सेक्ता अग्नि वृष्टिहेतुः । अग्न आयहीति वीतिः प्रजननशक्तिः । 'मन्त्रे वृष' इति क्तिन उदात्तत्वम् । अनयोर्लोकयोः प्रजानां प्रजननार्थं, आयाहीति वचनात् । इमौ लोकौ द्यावापृथिव्यौ व्यैतां व्यगच्छताम् । विगतयोर्ह्यनयोः प्रजननादिसिद्धिरिति । तस्मादेतद्वचनमनयोर्लोकयोः वीत्यै विगमनाय भवति । 'तादौ च' इति गतेः प्रकृतिस्वरत्वम् ॥


### संयुक्तमन्त्रः
प्रच्यु॑तो॒ वा ए॒ष आ॒यत॑ना॒दग॑त प्रति॒ष्ठाꣳ स ए॒तर्ह्य॑ध्व॒र्युञ्च॒ यज॑मानञ्च ध्यायत्यृ॒तꣳ स॒त्यमित्या॑हे॒यव्ँवा ऋ॒तम॒सौ [28]  
स॒त्यम॒नयो॑रे॒वैन॒म्प्रति॑ ष्ठापयति॒ नार्ति॒मार्च्छ॑त्यध्व॒र्युर्न यज॑मानो॒


### मन्त्रः
प्रच्यु॑तो॒ वा ए॒ष आ॒यत॑ना॒दग॑त प्रति॒ष्ठाम् ।  
स ए॒तर्ह्य॑ध्व॒र्युञ्च॒ यज॑मानञ्च ध्यायति ।  
"ऋ॒तꣳ स॒त्यम्" इत्या॑ह ।   
इ॒यव्ँ वा ऋ॒तम् , अ॒सौ स॒त्यम् । [28]  
अ॒नयो॑र् ए॒वैन॒म् प्रति॑ ष्ठापयति॒ नार्ति॒मार्च्छ॑त्यध्व॒र्युर्न यज॑मानः ।   

#### टीका
10प्रच्युत इत्यादि ॥ स्वस्थानात्प्रच्युतः प्रतिष्ठां च गतः क्वचिदास्थापितश्च । सोऽयमिदानीं अध्वर्युः यजमानं ध्यायति चिन्तयति किं कृतमाभ्यामिति क्रुध्यति । ऋतं सत्यमिति समीक्षते । प्रतिष्ठापयतीति । तेन अप्रतिष्ठितत्वदोषाभावः । नार्तिमार्छतीति । आङ्पूर्वोऽयमृच्छतिः विनाशे । अत्रानयोरेको गतिमात्रवचनः । आङ्पूर्वात् क्तिनः 'उपसर्गादृत्ति धातौ' इति वृद्धिः । 'तादौ च' इति गतेः प्रकृतिस्वरत्वम् । अवग्रहो नेष्यते ॥


### संयुक्तमन्त्रः
वरु॑णो॒ वा ए॒ष यज॑मानम॒भ्यैति॒ यद॒ग्निरुप॑नद्ध॒ ओष॑धय॒ प्रति॑ गृह्णीता॒ग्निमे॒तमित्या॑ह॒ शान्त्यै॒ व्यस्य॒न्विश्वा॒ अम॑ती॒ररा॑ती॒रित्या॑ह॒ रख्ष॑सा॒मप॑हत्यै नि॒षीद॑न्नो॒ अप॑ दुर्म॒तिꣳ ह॑न॒दित्या॑ह॒ प्रति॑ष्ठित्या॒ ओष॑धय॒ प्रति॑ मोदध्वम् [29]  
ए॒न॒मित्या॒हौष॑धयो॒ वा अ॒ग्नेर्भा॑ग॒धेय॒न्ताभि॑रे॒वैन॒ꣳ॒ सम॑र्धयति॒ पुष्पा॑वतीस्सुपिप्प॒ला इत्या॑ह॒ तस्मा॒दोष॑धय॒ फल॑ङ्गृह्णन्त्य्


### मन्त्रः
वरु॑णो॒ वा ए॒ष यज॑मानम॒भ्यैति॒ यद॒ग्निरुप॑नद्धः ।  
"ओष॑धय॒ प्रति॑ गृह्णीता॒ग्निम् ए॒तम्" इत्या॑ह । शान्त्यै᳚ ।
"व्यस्य॒न्विश्वा॒ अम॑ती॒ररा॑तीरः" + इत्या॑ह ।  
रख्ष॑सा॒मप॑हत्यै ।  
"नि॒षीद॑न्नो॒ अप॑ दुर्म॒तिꣳ ह॑न॒द्" + इत्या॑ह ।  
प्रति॑ष्ठित्यै ।  
ओष॑धय॒ प्रति॑ मोदध्वमेनम् इत्या॑ह । [29]  
ओष॑धयो॒ वा अ॒ग्नेर् भा॑गधेय᳚म् ।   

ताभि॑र् ए॒वैन॒ꣳ॒ सम॑र्धयति ।   
पुष्पा॑वतीस् सुपिप्प॒ला इत्या॑ह ।  
तस्मा॒दोष॑धय॒ फल॑ङ् गृह्णन्ति ।  

#### टीका
11वरुणो वा इत्यादि ॥ उपनद्धस्य प्रकृतत्वात् 'ओषधयः' इति द्वौ खर उपावहरणमन्त्रौ । शान्त्यै सुखहेतुत्वाय ॥


### संयुक्तमन्त्रः
अयव्ँवो॒ गर्भ॑ ऋ॒त्विय॑ प्र॒त्नꣳ स॒धस्थ॒मास॑द॒दित्या॑ह॒ याभ्य॑ ए॒वैन॑म्प्रच्या॒वय॑ति॒ तास्वे॒वैन॒म्प्रति॑ ष्ठापयति॒ द्वाभ्या॑मु॒पाव॑हरति॒ प्रति॑ष्ठित्यै ॥ [30]  

### मन्त्रः
"अयव्ँ वो॒ गर्भ॑ ऋ॒त्विय॑ प्र॒त्नꣳ स॒धस्थ॒मास॑द॒द्" इत्या॑ह ।  
याभ्य॑ ए॒वैन॑म् प्रच्या॒वय॑ति॒ तास्वे॒वैन॒म् प्रति॑ ष्ठापयति ।   
द्वाभ्या॑म् उ॒पाव॑हरति । प्रति॑ष्ठित्यै ॥ [30]  

#### टीका
12अयं व इति ॥ यासां सकाशं प्रापयितुं अयं स्थानात् प्रच्यावितः 'प्रमातृभ्यो अधि कनिक्रदत् गाः' इति तास्वेवौषधीषु एनं प्रतिष्ठापयति अयमग्निर्युष्माकं उत्सं आगत इति । द्वाभ्यामित्यादि । गतम् ॥

इति पञ्चमे प्रथमे पञ्चमोनुवाकः ॥  


## अनुवाकः

### संयुक्तमन्त्रः
वा॒रु॒णो वा अ॒ग्निरुप॑नद्धो॒ वि पाज॒सेति॒ वि स्रꣳ॑सयति सवि॒तृप्र॑सूत ए॒वास्य॒ विषू॑चीव्ँवरुणमे॒निव्ँवि सृ॑जत्य॒प उप॑ सृज॒त्यापो॒ वै शा॒न्ताश्शा॒न्ताभि॑रे॒वास्य॒ शुचꣳ॑ शमयति ति॒सृभि॒रुप॑ सृजति त्रि॒वृद्वा अ॒ग्निर्यावा॑ने॒वाग्निस्तस्य॒ शुचꣳ॑ शमयति मि॒त्रस्स॒ꣳ॒सृज्य॑ पृथि॒वीमित्या॑ह मि॒त्रो वै शि॒वो दे॒वाना॒न्तेनै॒व [31]  
ए॒न॒ꣳ॒ सꣳ सृ॑जति॒ शान्त्यै॒

### मन्त्रः
वा॒रु॒णो वा अ॒ग्निरुप॑नद्धः ।  
वि पाज॒सेति॒ वि स्रꣳ॑सयति ।  
स॒वि॒तृप्र॑सूत ए॒वास्य॒ विषू॑चीव्ँ वरुणमे॒निव्ँ वि सृ॑जति ।   

अ॒प उप॑ सृजति ।  
आपो॒ वै शा॒न्ताः ।  शा॒न्ताभि॑रे॒वास्य॒ शुचꣳ॑ शमयति ।   
ति॒सृभि॒रुप॑ सृजति । त्रि॒वृद् वा अ॒ग्निः ।  
यावा॑ने॒वाग्निस् तस्य॒ शुचꣳ॑ शमयति ।  
"मि॒त्रस्स॒ꣳ॒सृज्य॑ पृथि॒वीम्" इत्या॑ह ।  
मि॒त्रो वै शि॒वो दे॒वाना᳚म् ।   
तेनै॒व  ए॒न॒ꣳ॒ सꣳ सृ॑जति [31]।  शा॑न्त्यै᳚ ।   

#### टीका
1वरुणो वा इत्यादि ॥ विषूचीं विष्वग्गमनां वरुणमेनिं वरुणशरीरं विसृजति विश्लथयति अनेन विस्रंसनेन । अप उपसृजतीति । आपोहिष्ठादिभिः । त्रिवृद्वा इति । साहचर्यात्ताच्छब्द्यम् । त्रिरूपत्वात्त्रिवृत्त्वम् । मित्रस्संसृज्येति द्वाभ्यामर्मकपालादिभिरेनं संसृजतीति ॥


### संयुक्तमन्त्रः
यद्ग्रा॒म्याणा॒म्पात्रा॑णाङ्क॒पालैः᳚ सꣳसृ॒जेद्ग्रा॒म्याणि॒ पात्रा॑णि शु॒चार्प॑येदर्मकपा॒लैस्सꣳ सृ॑जत्ये॒तानि॒ वा अ॑नुपजीवनी॒यानि॒ तान्ये॒व शु॒चार्प॑यति॒ शर्क॑राभि॒स्सꣳ सृ॑जति॒ धृत्या॒ अथो॑ श॒न्त्वाय


### मन्त्रः
यद्ग्रा॒म्याणा॒म् पात्रा॑णाङ् क॒पालैः᳚ सꣳसृ॒जेद्ग्रा॒म्याणि॒ पात्रा॑णि शु॒चार्प॑येत् ।  
अ॒र्म॒क॒पा॒लैस् सꣳ सृ॑जति ।  
ए॒तानि॒ वा अ॑नुपजीवनी॒यानि॑ ।  
तान्ये॒व शु॒चा ऽर्प॑यति ।  
शर्क॑राभि॒स् सꣳ सृ॑जति ।  
धृत्यै᳚ । अथो॑ श॒न्त्वाय॑ ।  


#### टीका
2यद्ग्राम्याणामित्यादि ॥ अर्मकपालानि पुरातनशून्याधिवासलोष्ठानि । शर्कराः शुक्ला मृत्परिणामाः । अथो अपि च शंत्वाय सुखस्थानाय ॥


### संयुक्तमन्त्रः
अ॑जलो॒मैस्सꣳ सृ॑जत्ये॒षा वा अ॒ग्ने प्रि॒या त॒नूर्यद॒जा प्रि॒ययै॒वैन॑न्त॒नुवा॒ सꣳ सृ॑ज॒त्यथो॒ तेज॑सा कृष्णाजि॒नस्य॒ लोम॑भि॒स्सम् [32]  
सृ॒ज॒ति॒

### मन्त्रः
अ॒ज॒लो॒मैस्सम् सꣳ सृ॑जति ।
ए॒षा वा अ॒ग्ने प्रि॒या त॒नूर् यद॒जा ।  
प्रि॒ययै॒वैन॑न् त॒नुवा॒ सꣳ सृ॑ज॒त्य् अथो॒ तेज॑सा ।  
कृ॒ष्णा॒जि॒नस्य॒ लोम॑भि॒स् सꣳ सृ॑जति । [32]  

#### टीका
3अजलोमैरिति ॥ 'अच्प्रत्यन्ववपूर्वात्' इति योगविभागादच् समासान्तः । अग्नेः प्रिया तनूरिति । 'आग्नेयी वा एषा' । यदजा' इति । अथो अपि च तेजसैवैनं संसृजति अजलोमव्याजेन ॥


### संयुक्तमन्त्रः
य॒ज्ञो वै कृ॑ष्णाजि॒नय्यँ॒ज्ञेनै॒व य॒ज्ञꣳ सꣳ सृ॑जति रु॒द्रास्स॒म्भृत्य॑ पृथि॒वीमित्या॑है॒ता वा ए॒तन्दे॒वता॒ अग्रे॒ सम॑भर॒न्ताभि॑रे॒वैन॒ꣳ॒ सम्भ॑रति म॒खस्य॒ शिरो॒ऽसीत्या॑ह य॒ज्ञो वै म॒खस्तस्यै॒तच्छिरो॒ यदु॒खा तस्मा॑दे॒वमा॑ह य॒ज्ञस्य॑ प॒दे स्थ॒ इत्या॑ह य॒ज्ञस्य॒ ह्ये॑ते [33]  
प॒दे अथो॒ प्रति॑ष्ठित्यै॒

### मन्त्रः
य॒ज्ञो वै कृ॑ष्णाजि॒नम् । य॒ज्ञेनै॒व य॒ज्ञꣳ सꣳ सृ॑जति ।  
"रु॒द्रास्स॒म्भृत्य॑ पृथि॒वीम्" इत्या॑ह ।  
ए॒ता वा ए॒तन् दे॒वता॒ अग्रे॒ सम॑भरन् ।  
ताभि॑रे॒वैन॒ꣳ॒ सम्भ॑रति ।  
"म॒खस्य॒ शिरो॒ऽसि"+ इत्या॑ह ।  
य॒ज्ञो वै म॒खः ।  
तस्यै॒तच् छिरो॒ यदु॒खा ।  
तस्मा॑द् ए॒वमा॑ह ।  
य॒ज्ञस्य॑ प॒दे स्थ॒ इत्या॑ह ।  
य॒ज्ञस्य॒ ह्ये॑ते प॒दे  [33]। अथो॒ प्रति॑ष्ठित्यै ।  

#### टीका
4यज्ञो वै कृष्णाजिनमिति ॥ प्रधानाङ्गत्वात् । यज्ञेनैव यज्ञजन्यमग्निं संसृजति । रुद्रास्संभृत्येति मृदं संक्षिपति । मखस्य शिरोसीति पिण्डकरणमन्त्रः । यज्ञस्य शिरस्थानीया उखा; प्रधानत्वात्, आहवनीयधारणाच्च । अस्य मन्त्रस्य रुद्रास्संभृत्येति संभवरणानन्तरभावित्वे संसृष्टामित्याद्यतिक्रमेणास्मिन्नाम्नानं समानजातीयासाहित्यलाभाय । यज्ञस्य पदे स्थ इति मृदमङ्गुष्ठाभ्यां उपनिगृह्णाति ॥


### संयुक्तमन्त्रः
प्रान्याभि॒र्यच्छ॒त्यन्व॒न्यैर्म॑न्त्रयते मिथुन॒त्वाय॒ त्र्यु॑द्धिङ्करोति॒ त्रय॑ इ॒मे लो॒का ए॒षाल्ँलो॒काना॒माप्त्यै॒ छन्दो॑भि करोति वी॒र्य॑व्ँवै छन्दाꣳ॑सि वी॒र्ये॑णै॒वैना᳚ङ्करोति॒ यजु॑षा॒ बिल॑ङ्करोति॒ व्यावृ॑त्त्या॒

### मन्त्रः
प्रान्याभि॒र् यच् छ॒त्यन्व॒न्यैर्म॑न्त्रयते ।  
मि॒थु॒न॒त्वाय॑ ।  
त्र्यु॑द्धिङ्करोति॒ , त्रय॑ इ॒मे लो॒का , ए॒षाल्ँ लो॒काना॒माप्त्यै᳚ ।।  
छन्दो॑भि करोति । वी॒र्य॑व्ँ वै छन्दाꣳ॑सि ।  
वी॒र्ये॑णै॒वैना᳚ङ् करोति ।  
यजु॑षा॒ बिल॑ङ्करोति । व्यावृ॑त्त्यै ।  

#### टीका
5प्रान्याभिरिति ॥ अन्याभिः ऋग्भिः प्रत्तान् पिण्डान् अन्यैः यजुर्भिरनुमन्त्रयत इति यावत् । 'संसृष्टां वसुभिः' इत्याद्या ऋचः । 'वसवस्त्वा कृण्वन्तु' इत्यादियजूंषि । अन्याभ्यां तृतीयम् । उद्धीयत इति उद्धिः उन्नतोऽवयवः । त्र्युद्धिं उखां करोति । त्रित्वान्वयात् लोकत्रयावाप्त्यै भवति । छन्दोभिरिति, 'वसवस्त्वा कृण्वन्तु' इत्युख्यैः चतुर्भिः पिण्डानुमन्त्रणैः । वीर्यं वा इति । तद्धेतुत्वात्ताच्छब्द्यम् । यजुषेति । 'अदितिस्ते बिलं' इति छन्दोरहितेन ॥


### संयुक्तमन्त्रः
इय॑तीङ्करोति प्र॒जाप॑तिना यज्ञमु॒खेन॒ सम्मि॑तान्द्विस्त॒नाङ्क॑रोति॒ द्यावा॑पृथि॒व्योर्दोहा॑य॒ चतु॑स्स्तनाङ्करोति पशू॒नान्दोहा॑या॒ष्टास्त॑नाङ्करोति॒ छन्द॑सा॒न्दोहा॑य॒


### मन्त्रः
इय॑तीङ् करोति ।
प्र॒जाप॑तिना यज्ञमु॒खेन॒ सम्मि॑ताम् ।  
द्वि॒स्त॒नाङ्क॑रोति । द्यावा॑पृथि॒व्योर् दोहा॑य ।  
चतु॑स् स्तनाङ्करोति ।  
प॒शू॒नान् दोहा॑य ।  
अ॒ष्टास्त॑नाङ्करोति । छन्द॑सा॒न् दोहा॑य ।  

#### टीका
6इयतीमिति ॥ केनचित्परिमाणेन परिमितमिति यावत् । प्रादेशमिति केचित् । इदं परिमाणमस्य 'किमिदंभ्यां वोघः' इति वतुप् घकारश्च । 'इदं किमोरीश्की', यस्येति लोपः । उदात्तनिवृत्तिस्वरेण उदात्तः । प्रादेशमात्रमूर्ध्वप्रमाणेन अरत्निमात्रं तिर्यक्प्रमाणेन व्यायाममात्रं समन्तपरिमाणेन । प्रजापतिनेति । मुखं च प्रादेशमात्रं 'यज्ञमुखं वै प्रजापतिः' इति, तेनैव संमिता कृता भवति । द्विस्तनामिति । द्वौ स्तनावस्याः अश्रीणां रास्नायाश्च सन्धाविति । क्रोडादित्वात् ङीषभावः । 'सङ्ख्यायास्स्तनः' इत्युत्तरपदान्तोदात्तत्वम् । चतुस्स्तनामिति । 'विभाषा छन्दसि' इति अन्तोदात्ताभावे बहुव्रीहिस्वरः । एवमष्टास्तनामिति छान्दसमात्वम् । छन्दसामिति । गायत्र्यादीनि सादिच्छन्दांस्यष्टौ ॥


### संयुक्तमन्त्रः
नवा᳚श्रिमभि॒चर॑त कुर्यात्त्रि॒वृत॑मे॒व वज्रꣳ॑ स॒म्भृत्य॒ भ्रातृ॑व्याय॒ प्र ह॑रति॒ स्तृत्यै॑ कृ॒त्वाय॒ सा म॒हीमु॒खामिति॒ नि द॑धाति दे॒वता᳚स्वे॒वैना॒म्प्रति॑ ष्ठापयति ॥ [34]  


### मन्त्रः
नवा᳚श्रिमभि॒चर॑त कुर्यात् ।  
त्रि॒वृत॑मे॒व वज्रꣳ॑ स॒म्भृत्य॒ भ्रातृ॑व्याय॒ प्र ह॑रति । स्तृत्यै᳚ ।  
कृ॒त्वाय॒ सा म॒हीमु॒खामिति॒ नि द॑धाति ।  
दे॒वता᳚स्व् ए॒वैना॒म् प्रति॑ ष्ठापयति ॥ [34]  

#### टीका
7नवाश्रिमिति ॥ अभिचरतोन्यत्र चतुरश्रिमष्टाश्रिं वा । त्रिवृतमिति । त्र्यवयवात्त्रिवृत्त्वम् । वज्रस्य स्तृत्यै छादनाय भवति । कृत्वायेति खरे उखानिधानमन्त्रः ॥

इति पञ्चमे प्रथमे षष्ठोनुवाकः ॥  

## अनुवाकः ७

### संयुक्तमन्त्रः
स॒प्तभि॑र्धूपयति स॒प्त वै शी॑र्ष॒ण्याः᳚ प्रा॒णाश्शिर॑ ए॒तद्य॒ज्ञस्य॒ यदु॒खा शी॒र्षन्ने॒व य॒ज्ञस्य॑ प्रा॒णान्द॑धाति॒ तस्मा᳚थ्स॒प्त शी॒र्षन्प्रा॒णा अ॑श्वश॒केन॑ धूपयति प्राजाप॒त्यो वा अश्व॑स्सयोनि॒त्वाय ।  


### मन्त्रः
स॒प्तभि॑र् धूपयति ।  
स॒प्त वै शी॑र्ष॒ण्याः᳚ प्रा॒णाः ।  
शिर॑ ए॒तद् य॒ज्ञस्य॒ यदु॒खा ।  
शी॒र्षन्न् ए॒व य॒ज्ञस्य॑ प्रा॒णान् द॑धाति ।  
तस्मा᳚थ् स॒प्त शी॒र्षन् प्रा॒णाः ।  
अ॒श्व॒श॒केन॑ धूपयति ।  
प्रा॒जा॒प॒त्यो वा अश्व॑स् , सयोनि॒त्वाय॑ ।  

#### टीका
1सप्तभिरिति ॥ 'वसवस्त्वा धूपयन्तु' इत्यादिभिः अश्वशकेन दीप्तेन उखां धूपयति । झल्युपोत्तमस्य उदात्तत्वम् । सप्त वा इति । चक्षुषी श्रोत्रे नासिके आस्यमिति । 'ये च तद्धिते' इति शीर्षन्भावः । शिर इति प्राधान्यात् । शीर्षन्निति । 'सुपां सुलुक्' इति ङेर्लुक् । 'शीर्षन् छन्दसि' इति शीर्षन्नादेशः । अश्वशकेनेत्यादि । शकं वालम् । शकृदित्येके । योनिः कारणं सर्वस्य प्रजापतिस्तेन सहितं धूपनं भवति ॥


### संयुक्तमन्त्रः
अदि॑ति॒स्त्वेत्या॑हे॒यव्ँवा अदि॑ति॒रदि॑त्यै॒वादि॑त्याङ्खनत्य॒स्या अक्रू॑रङ्काराय॒ न हि स्वस्स्वꣳ हि॒नस्ति॑ दे॒वाना᳚न्त्वा॒ पत्नी॒रित्या॑ह दे॒वाना᳚म् [35]  
वा ए॒ताम्पत्न॒योऽग्रे॑ऽकुर्व॒न्ताभि॑रे॒वैना᳚न्दधाति

### मन्त्रः
"अदि॑ति॒स्त्वा"+ इत्या॑ह । इ॒यव्ँ वा अदि॑तिः ।  
अदि॑त्यै॒वादि॑त्याङ् खनत्य् अ॒स्या अक्रू॑रङ्काराय ।  
न हि स्वस् स्वꣳ हि॒नस्ति॑ ।  
दे॒वाना᳚न् त्वा॒ पत्नी॒र् इत्या॑ह ।  
दे॒वाना॒व्ँ वा ए॒ताम् पत्न॒योऽग्रे॑ऽकुर्वन् ।[35]  
ताभि॑र् ए॒वैना᳚न् दधाति ।  

#### टीका
2अदितिस्त्वेति ॥ अवटं खानयति पृथिव्या अक्रूरंकारणार्थं पृथिव्यैव पृथिवीं चखानेति न हि आत्मानं हिनस्ति । तेनाध्वर्योर्नापराधः । करोतेः छान्दसः खञ् । 'देवानां त्वा' इत्यवटे उखां प्रवृणक्ति पत्नय इति । छान्दसं ङीपो ह्रस्वत्वम् ॥


### संयुक्तमन्त्रः
धि॒षणा॒स्त्वेत्या॑ह वि॒द्या वै धि॒षणा॑ वि॒द्याभि॑रे॒वैना॑म॒भीन्द्धे॒ ग्नास्त्वेत्या॑ह॒ छन्दाꣳ॑सि॒ वै ग्नाश्छन्दो॑भिरे॒वैनाꣳ॑ श्रपयति॒ वरू᳚त्रय॒स्त्वेत्या॑ह॒ होत्रा॒ वै वरू᳚त्रयो॒ होत्रा॑भिरे॒वैना᳚म्पचति॒ जन॑य॒स्त्वेत्या॑ह दे॒वाना॒व्ँवै पत्नीः᳚ [36]  
जन॑य॒स्ताभि॑रे॒वैना᳚म्पचति

### मन्त्रः
"धि॒षणा᳚स् त्वा" + इत्या॑ह ।   
वि॒द्या वै धि॒षणा॑ । वि॒द्याभि॑र् ए॒वैना॑म॒भीन्द्धे॒
"ग्नास्त्वा᳚" + इत्या॑ह ।  
छन्दाꣳ॑सि॒ वै ग्नाः ।  छन्दो॑भिरे॒वैनाꣳ॑ श्रपयति ।  
"वरू᳚त्रयस् त्वा" + इत्या॑ह ।  
होत्रा॒ वै वरू᳚त्रयः ।   
होत्रा॑भिर् ए॒वैना᳚म् पचति ।  
"जन॑यस्त्वा" + इत्या॑ह  
दे॒वाना॒व्ँ वै पत्नीः᳚  जन॑यः । [36]   
ताभि॑रे॒वैना᳚म् पचति ।  

#### टीका
3धिषणास्त्वेति पुरस्ताद्दीपयति ॥ धिषणा इति । 'धृषेर्धिष्च संज्ञायाम्' इति क्युप्रत्ययः । ग्नास्त्वेति । दक्षिणत उपोषति । वरूत्रय इति । तृचि ग्रसितस्कभितादौ निपात्यते । छान्दसं ङीपो ह्रस्वत्वम् । होत्रादयः सप्त होत्राः । जनयस्त्वेति उत्तरतः । पत्नीरिति । 'वा छन्दसि' इति पूर्वसवर्णदीर्घत्वम् । अत्र वरूत्रय इति युष्मच्छब्दोपादानेन 'त्वा देवी' इत्यादेः उभयत्र सम्बन्धं दर्शयति ॥

### संयुक्तमन्त्रः
ष॒ड्भि प॑चति॒ षड्वा ऋ॒तव॑ ऋ॒तुभि॑रे॒वैना᳚म्पचति॒ द्वि पच॒न्त्वित्या॑ह॒ तस्मा॒द्द्विस्स॑व्ँवथ्स॒रस्य॑ स॒स्यम्प॑च्यते

### मन्त्रः
ष॒ड्भि प॑चति ।  
षड्वा ऋ॒तवः॑ ।  
ऋ॒तुभि॑रे॒वैना᳚म् पचति ।  
"द्वि पच॑न्तु" + इत्या॑ह ।  
तस्मा॒द् द्विस् स॑व्ँवथ्स॒रस्य॑ स॒स्यम् प॑च्यते ।  

#### टीका
4षड्भिरिति ।'अदितिस्त्वा' इत्याद्यैः 'जनयस्त्वा' इत्यन्तैः । उदकाभरणावटखननस्यापि यागार्थत्वात् । 'षट्त्रिचतुर्भ्यः' इति विभक्तेरुदात्तत्वम् । द्विरिति । पञ्चमषष्ठयोः । पचन्त्विति द्विराहेति नानावाक्यत्वात् निघाताभावः, समानवाक्ये पदात्परस्य निघातादिविधानात् । पच्यत इति कर्मकर्तरि यक् ॥


###
वारु॒ण्यु॑खाभीद्धा॑ मै॒त्रियोपै॑ति॒ शान्त्यै॑ दे॒वस्त्वा॑ सवि॒तोद्व॑प॒त्वित्या॑ह सवि॒तृप्र॑सूत ए॒वैना॒म्ब्रह्म॑णा दे॒वता॑भि॒रुद्व॑प॒त्य्


###
वा॒रु॒ण्यु॑खाऽभीद्धा॑ ।  
मै॒त्रियोपै॑ति ।  शान्त्यै᳚ ।  
"दे॒वस्त्वा॑ सवि॒तोद्व॑प॒त्व्" इत्या॑ह ।  
स॒वि॒तृप्र॑सूत ए॒वैना॒म् ब्रह्म॑णा दे॒वता॑भि॒र् उद्व॑प॒ति ।  

#### टीका
5वारुणी वरुणिमन् वरुणस्वभावान्मैत्र्येति । अभीद्धेति । इतरमुखां मित्रो भवति [मित्रो भव' इति] परिगृह्णाति न 'वरुणः' इति । तेन वरुणगृहीतत्वाभावः । देवसवेति मुख्याया उखायाः अङ्गानि अनूद्वपति ॥


### संयुक्तमन्त्रः
अप॑द्यमाना पृथि॒व्याशा॒ दिश॒ आ पृ॑ण [37]  
इत्या॑ह॒ तस्मा॑द॒ग्निस्सर्वा॒ दिशोऽनु॒ वि भा॒त्युत्ति॑ष्ठ बृह॒ती भ॑वो॒र्ध्वा ति॑ष्ठ ध्रु॒वा त्वमित्या॑ह॒ प्रति॑ष्ठित्या

### मन्त्रः
"अप॑द्यमाना पृथि॒व्याशा॒ दिश॒ आ पृ॑ण"+ इत्या॑ह । [37]   
तस्मा॑द॒ग्निस् सर्वा॒ दिशो ऽनु॒ विभा॑ति ।  
"उत्ति॑ष्ठ बृह॒ती भ॑व + ऊ॒र्ध्वा, ति॑ष्ठ ध्रु॒वा त्वम्" इत्या॑ह ।  
प्रति॑ष्ठित्यै ।  

#### टीका
6अपद्यमानेति ॥ पूर्वेणार्धर्चेन अशने प्रतिष्ठापयति, उत्तरेण च श्रपयति ॥


### संयुक्तमन्त्रः
असु॒र्य॑म्पात्र॒मना᳚च्छृण्ण॒मा च्छृ॑णत्ति देव॒त्राक॑रजख्षी॒रेणा च्छृ॑णत्ति पर॒मव्ँवा ए॒तत्पयो॒ यद॑जख्षी॒रम्प॑र॒मेणै॒वैना॒म्पय॒सा च्छृ॑णत्ति॒ यजु॑षा॒ व्यावृ॑त्त्यै॒ छन्दो॑भि॒रा च्छृ॑णत्ति॒ छन्दो॑भि॒र्वा ए॒षा क्रि॑यते॒ छन्दो॑भिरे॒व छन्दा॒ꣳ॒स्या च्छृ॑णत्ति ॥ [38]  

### मन्त्रः
अ॒सु॒र्य॑म् पात्र॒म् अना᳚च्छृण्णम् ।  
आ च्छृ॑णत्ति देव॒त्राऽकः॑ ।  
अ॒ज॒ख्षी॒रेणा च्छृ॑णत्ति ।  
प॒र॒मव्ँ वा ए॒तत् पयो॒ , यद॑जख्षी॒रम् ।  
प॒र॒मेणै॒वैना॒म् पय॒सा ऽऽच्छृ॑णत्ति ।  
यजु॑षा॒  व्यावृ॑त्त्यै ।  
छन्दो॑भि॒रा च्छृ॑णत्ति ।  
छन्दो॑भि॒र् वा ए॒षा क्रि॑यते ।  
छन्दो॑भिरे॒व छन्दा॒ꣳ॒स्या च्छृ॑णत्ति ॥ [38]  

#### टीका
7असुर्यमिति ॥ अनाच्छृण्णं यदभीद्धं पात्रं पयःप्रभृत्यासेचनेन दीप्तं तदसुर्यं असुरस्य स्वाम्यात् । 'असुररय स्वम्' इति यत् । उ छृदिर् दीप्तिदीपनयोः, रौधादिकः ।आछृणत्ति छागादिपयसा दीपयति उखाम् । देवत्राऽकरिति । देवाधीनमेव करोति । 'देये त्रा च' इति त्राप्रत्ययः । करोतेः छान्दसे लुङि 'मन्त्रे घस' इति च्लेर्लुक् । परमेणेति । परमं पयोऽमृतम् । यजुषेति । आच्छृणत्तीत्येव 'वसवस्त्वा'च्छृन्दन्तु' इत्यादिकेन । छन्दोभिर्वा एषा क्रियत इति । 'वसवस्त्वा कृण्वन्तु' इति ॥

इति पञ्चमे प्रथमे सप्तमोऽनुवाकः ॥  

## अनुवाकः ८

### संयुक्तमन्त्रः
एक॑विꣳशत्या॒ माषैः᳚ पुरुषशी॒र्षमच्छै᳚त्यमे॒ध्या वै माषा॑ अमे॒ध्यम्पु॑रुषशी॒र्षम॑मे॒ध्यैरे॒वास्या॑मे॒ध्यन्नि॑रव॒दाय॒ मेध्य॑ङ्कृ॒त्वा ह॑र॒त्येक॑विꣳशतिर्भवन्त्येकवि॒ꣳ॒शो वै पुरु॑ष॒ पुरु॑ष॒स्याप्त्यै॒

### मन्त्रः
एक॑विꣳशत्या॒ माषैः᳚ पुरुषशी॒र्षमच्छै॑ति ।  
अ॒मे॒ध्या वै माषा॑ , अमे॒ध्यम् पु॑रुषशी॒र्षम् ।  
अ॒मे॒ध्यैर् ए॒वास्या॑मे॒ध्यन् नि॑रव॒दाय॒ मेध्य॑ङ्कृ॒त्वा ऽऽह॑रति ।  
एक॑विꣳशतिर् भवन्ति ।  
ए॒क॒वि॒ꣳ॒शो वै पुरु॑षः । पुरु॑ष॒स्याप्त्यै᳚ ।  

#### टीका
1एकाविंशत्येत्यादि ॥ विंशन्माषानादाय पुरुषशिरोभिप्राप्तुं गच्छति । मेधं यज्ञं नार्हति इत्यमेध्यः । दण्डादित्वाद्यः । 'ययतोश्चातदर्थे' इत्युत्तरपदान्तोदात्तत्वम् । अमेध्यानां माषाणामुपरि वापेन पुरुषशिरसो यदमेध्यत्वं तन्निरवदाय तस्मिन्निष्कृष्य पृथक् स्थापितं कृत्वा शिरो मेधार्हमेव कृत्वा आहरति । छान्दसो यत् । वृषादिर्वा द्रष्टव्यः, भवार्थे यत् । एकविंशो वै पुरुष इति । दशहस्त्या अङ्गुलयो दशपद्या आत्मैकविंश इति ॥


### संयुक्तमन्त्रः
व्यृ॑द्ध॒व्ँवा ए॒तत्प्रा॒णैर॑मे॒ध्यय्ँयत्पु॑रुषशी॒र्षꣳ स॑प्त॒धा वितृ॑ण्णाव्ँवल्मीकव॒पाम्प्रति॒ नि द॑धाति स॒प्त वै शी॑र्ष॒ण्याः᳚ प्रा॒णा प्रा॒णैरे॒वैन॒थ्सम॑र्धयति मेध्य॒त्वाय॒

### मन्त्रः
व्यृ॑द्ध॒व्ँ वा ए॒तत् प्रा॒णैर॑मे॒ध्यय्ँ यत् पु॑रुषशी॒र्षम् ।  
स॒प्त॒धा वितृ॑ण्णाव्ँ वल्मीकव॒पाम् प्रति॒ नि द॑धाति ।  
स॒प्त वै शी॑र्ष॒ण्याः᳚ प्रा॒णाः ।  
प्रा॒णैरे॒वैन॒थ् सम॑र्धयति । मे॒ध्य॒त्वाय॑ ।  

#### टीका
2व्यृद्धमिति ॥ 'गतिरनन्तरः' इति गतेः प्रकृतिस्वरत्वम् । 'उदात्तस्वरितयोर्याः' इति ऋकारः स्वर्यते । सप्तधा वितृण्णां छिद्रितां वल्मीकवपां वल्मकिमृदं शिरस्थाने प्रतिनिदधाति प्रतिनिधिं करोति । शीर्षण्या इति । शिरसि भवाः चक्षुरादयः सप्त प्राणाः । 'शरीरावयवाच्च' इयि यत्, 'ये च तद्धिते' इति शीर्षादेशः ॥


### संयुक्तमन्त्रः
याव॑न्तः [39]  
वै मृ॒त्युब॑न्धव॒स्तेषा᳚य्ँय॒म आधि॑पत्य॒म्परी॑याय यमगा॒थाभि॒ परि॑ गायति य॒मादे॒वैन॑द्वृङ्क्ते ति॒सृभि॒ परि॑ गायति॒ त्रय॑ इ॒मे लो॒का ए॒भ्य ए॒वैन॑ल्लो॒केभ्यो॑ वृङ्क्ते॒ तस्मा॒द्गाय॑ते॒ न देय॒ङ्गाथा॒ हि तद्वृ॒ङ्क्ते᳚

### मन्त्रः
याव॑न्तो॒ वै मृ॒त्युब॑न्धव॒स् तेषाँ᳚य् , य॒म आधि॑पत्य॒म् परी॑याय ।[39]  
य॒म॒गा॒थाभि॒ परि॑ गायति ।  
य॒मादे॒वैन॑द् वृङ्क्ते ।  
ति॒सृभि॒ परि॑ गायति ।  
त्रय॑ इ॒मे लो॒काः ।
ए॒भ्य ए॒वैन॑ल्लो॒केभ्यो॑ वृङ्क्ते ।  
तस्मा॒द्गाय॑ते॒ न देय᳚म् ।  
गाथा॒ हि तद्वृ॒ङ्ते ।  

#### टीका
3यावन्त इत्यादि ॥ मृत्युबन्धवः प्रोक्तः मृत्युरेषां बन्धुरिति । 'योस्य कौष्ठ्य' इत्यादिभिः तिसृभिः यमगाथाभिः परितो गायति । यमादेवैनद्वृङ्क्ते परिगृह्णाति । तिसृभिरित्यादि । गतम् । तस्मादिति । गानादृष्टं न जायते । गाथा गृह्णाति गाथाधीनात्वात् ॥


### संयुक्तमन्त्रः
ऽग्निभ्य॑ प॒शूना ल॑भते॒ कामा॒ वा अ॒ग्नय॒ कामा॑ने॒वाव॑ रुन्द्धे॒

### मन्त्रः
अ॒ग्निभ्य॑ प॒शूना ल॑भते ।  
कामा॒ वा अ॒ग्नयः॑ ।  
कामा॑ने॒वाव॑ रुन्धे ।  

#### टीका
4अग्निभ्य इति ॥ अग्निदेवत्याः पशवोऽजाश्ववृषभवृष्णिबस्ताः आलभ्याः । कामबहुत्वाद्बहुवचनम् । कामा वा इत्यादि । तत्साधनत्वात्ताच्छब्द्यम् । काम्यन्त इति कामाः पशुपुत्रादयः ॥


### संयुक्तमन्त्रः
यत्प॒शून्नालभे॒तान॑वरुद्धा अस्य [40]  
प॒शव॑स्स्यु॒र्यत्पर्य॑ग्निकृतानुथ्सृ॒जेद्य॑ज्ञवेश॒सङ्कु॑र्या॒द्यथ्स॑स्था॒पये᳚द्या॒तया॑मानि शी॒र्षाणि॑ स्यु॒र्यत्प॒शूना॒लभ॑ते॒ तेनै॒व प॒शूनव॑ रुन्द्धे॒ यत्पर्य॑ग्निकृतानुथ्सृ॒जति॑ शी॒र्ष्णामया॑तयामत्वाय प्राजाप॒त्येन॒ स स्था॑पयति य॒ज्ञो वै प्र॒जाप॑तिर्य॒ज्ञ ए॒व य॒ज्ञम्प्रति॑ ष्ठापयति

### मन्त्रः
यत् प॒शून् नालभे॒तान॑वरुद्धा अस्य  प॒शव॑स् स्युः । [40]  
यत् पर्य॑ग्निकृतानुथ्सृ॒जेद् य॑ज्ञवेश॒सङ् कु॑र्यात् ।  
यथ्स॑स्था॒पये᳚द् या॒तया॑मानि शी॒र्षाणि॑ स्युः ।  
यत् प॒शूना॒लभ॑ते॒ तेनै॒व प॒शूनव॑ रुन्धे ।  
यत्पर्य॑ग्निकृतानुथ्सृ॒जति॑ शी॒र्ष्णामया॑तयामत्वाय ।  
प्रा॒जा॒प॒त्येन॒ स स्था॑पयति ।  
य॒ज्ञो वै प्र॒जाप॑तिर् , य॒ज्ञ ए॒व य॒ज्ञम् प्रति॑ ष्ठापयति ।  

#### टीका
5यदित्यादि ॥ अत्र त्रयः पक्षाः - अनालम्भो वा पशूनां, आलम्भोसियोगः । आलब्धानां पर्यग्निकरणानन्तरं उत्सर्गो वा, संस्थां वा गमयेत् । एतानि संस्थापनपक्षे यातयामानि गतरसानि शीर्षाणि स्युः । तस्मादालभेत पशून् । पर्यग्निकृतानामुत्सर्गे शिरसां अयातयामत्वम् । तत्र पर्यग्निकृतानां संज्ञप्तानां शिरांसि मृदा प्रलिप्य निधीयन्ते । प्राजापत्येनैव संस्थापयेत् पशून् । यज्ञो वा इत्यादि । गतम् । 'वायव्येन पशुना स्थापयेत् प्राजापत्यः पशुपुरोडाशो द्वादशकपालः' इत्यपरम् ॥


### संयुक्तमन्त्रः
प्र॒जाप॑ति प्र॒जा अ॑सृजत॒ स रि॑रिचा॒नो॑ऽमन्यत॒ स ए॒ता आ॒प्रीर॑पश्य॒त्ताभि॒र्वै स मु॑ख॒तः [41]  
आ॒त्मान॒माप्री॑णीत॒ यदे॒ता आ॒प्रियो॒ भव॑न्ति य॒ज्ञो वै प्र॒जाप॑तिर्य॒ज्ञमे॒वैताभि॑र्मुख॒त आ प्री॑णा॒त्यप॑रिमितछन्दसो भव॒न्त्यप॑रिमित प्र॒जाप॑ति प्र॒जाप॑ते॒राप्त्या॑

### मन्त्रः
प्र॒जाप॑ति प्र॒जा अ॑सृजत ।  
स रि॑रिचा॒नो॑ऽमन्यत ।  
स ए॒ता आ॒प्रीर॑पश्यत् ।  
ताभि॒र् वै स मु॑ख॒तः आ॒त्मान॒माप्री॑णीत । [41]   
यदे॒ता आ॒प्रियो॒ भव॑न्ति ।  
य॒ज्ञो वै प्र॒जाप॑तिः ।   
य॒ज्ञम् ए॒वैताभि॑र् मुख॒त आ प्री॑णा॒ति ।   
अप॑रिमितछन्दसो भवन्ति ।  
अप॑रिमित प्र॒जाप॑तिः । प्र॒जाप॑ते॒राप्त्यैः᳚ ।  

#### टीका
6प्रजापतीरीत्यादि ॥ प्रजासृष्ट्यनन्तरं किञ्चित् रिरिचानो रिक्तोहमस्मीत्यमन्यत प्रजापतिः । लिटः कानजादेशः । अथ सः आप्रीरपश्यत् । ताभिः आत्मानं सुखत आरम्भे एवाप्रीणयत् । तस्मादेताः प्रजापत्यात्मनो यज्ञस्य मुखत एव प्रीतिहेतवः । आप्रीणात्याभिरिति आप्रियः । करणे क्विप् । आप्रीरिति छान्दसं ह्रस्वत्वम् । ताश्च 'ऊर्ध्वा अस्य' इत्याद्या द्वादश प्रधानाः याज्याः । अपरिमितछन्दस इति । अनेकप्रकारछन्दस इत्यर्यः । तथा हि - सर्वाश्चैताः त्रिपदाः । आसामाद्याः अन्ताश्च पादाः एकादशाक्षरा मध्ये पञ्चाक्षरः षडक्षरः सप्ताक्षरोष्टाक्षरश्च पादः । एका[अल्पा]क्षरः पिपीलिकामध्या इत्याचक्षते 'त्रिपादनिष्ठमध्या पिपीलिकामध्या' इति । ता एता उष्णिहः । 'दैव्या होतारौ' 'तिस्रो देवीः' इति च गायत्र्यौ । विश्वजनादित्वादपरिमितशब्दस्य तुगभावः ॥



### संयुक्तमन्त्रः
ऊनातिरि॒क्ता मि॑थु॒ना प्रजा᳚त्यै लोम॒शव्ँवै नामै॒तच्छन्द॑ प्र॒जाप॑ते प॒शवो॑ लोम॒शा प॒शूने॒वाव॑ रुन्द्धे॒ सर्वा॑णि॒ वा ए॒ता रू॒पाणि॒ सर्वा॑णि रू॒पाण्य॒ग्नौ चित्ये᳚ क्रियन्ते॒ तस्मा॑दे॒ता अ॒ग्नेश्चित्य॑स्य [42]  
भ॒व॒न्त्य्


### मन्त्रः
ऊ॒ना॒ति॒रि॒क्ता मि॑थु॒नाः ।  
प्रजा᳚त्यै ।  
लो॒म॒शव्ँ वै नामै॒तच् छन्द॑ प्र॒जाप॑तेः ।  
प॒शवो॑ लोम॒शाः ।  प॒शूने॒वाव॑ रुन्धे ।  
सर्वा॑णि॒ वा ए॒ता रू॒पाणि॑ ।  
सर्वा॑णि रू॒पाण्य॒ग्नौ चित्ये᳚ क्रियन्ते ।   
तस्मा॑दे॒ता अ॒ग्नेश्चित्य॑स्य भवन्ति । [42]  

#### टीका
7ऊनातिरिक्ता इति ॥ एवमूनातिरिक्तस्वभावतया मिथुना द्विप्रकारकत्वात् यस्मादेतस्मात्प्रजात्यै भवति । लोमशमिति । मध्ये सूक्ष्मत्वात् लोमवत्तनुतरमध्यमस्यास्तीति, लोमादित्वाच्छः । यथोक्तम् - 'त्रिपादनिष्ठमध्या पिपीलिकामध्या' इति । सर्वाणि वा इति । छन्दसां नानाऋक्त्वात् सर्वाणि रूपाणि एता आप्रियः । सर्वाणि अग्नौ चित्ये चेतव्ये क्रियन्ते । तस्मादित्यादि । 'चित्याग्निचित्ये च' इति निपात्यते । चित्याग्नेस्सम्बन्धिनि पशौ भवन्ति ॥


### संयुक्तमन्त्रः
एक॑विꣳशतिꣳ सामिधे॒नीरन्वा॑ह॒ रुग्वा ए॑कवि॒ꣳ॒शो रुच॑मे॒व ग॑च्छ॒त्यथो᳚ प्रति॒ष्ठामे॒व प्र॑ति॒ष्ठा ह्ये॑कवि॒ꣳ॒शश्

### मन्त्रः
एक॑विꣳशतिꣳ सामिधे॒नीरन्वा॑ह ।  
रुग्वा ए॑कवि॒ꣳ॒शो , रुच॑मे॒व ग॑च्छति ।  
अथो᳚ प्रति॒ष्ठामे॒व , प्र॑ति॒ष्ठा ह्ये॑कवि॒ꣳ॒शः ।  

#### टीका
8एकविंशतिमिति ॥ 'समिधामाधाने षेण्यण्' । अस्मिन् पशौ एकविंशंतिं ता अन्वाह । सङ्ख्याविशेषेण एकविंशतिस्तोमत्वात् तस्य च ऋक्प्रतिष्ठयोः हेतुत्वात्तयोर्लाभः । 'स्तोमे डविधिः पञ्चदशाद्यर्थे' इति डः । अथो अपि च प्रतिष्ठामेवैति गच्छतीत्येव । काः पुनस्ताः उच्यन्ते - प्रवो वाजाः' इत्येकादश प्राकृत्यः, 'समास्त्वाग्ने' इति दश ॥


### संयुक्तमन्त्रः
चतु॑र्विꣳशति॒मन्वा॑ह॒ चतु॑र्विꣳशतिरर्धमा॒सास्स॑व्ँवथ्स॒रस्स॑व्ँवथ्स॒रो᳚ऽग्निर्वै᳚श्वान॒रस्सा॒ख्षादे॒व वै᳚श्वान॒रमव॑ रुन्द्धे॒ परा॑ची॒रन्वा॑ह॒ परा॑ङिव॒ हि सु॑व॒र्गो लो॒कस्

### मन्त्रः
चतु॑र्विꣳशति॒मन्वा॑ह ।  
चतु॑र्विꣳशतिरर्धमा॒सास् स॑व्ँवथ्स॒रः ।   
स॑व्ँवथ्स॒रो᳚ऽग्निर्वै᳚श्वान॒रः ।  
सा॒ख्षादे॒व वै᳚श्वान॒रमव॑ रुन्धे ।  
परा॑ची॒रन्वा॑ह ।  
परा॑ङिव॒ हि सु॑व॒र्गो लो॒कः ।  

#### टीका
9चतुर्विंशतिमिति ॥ तासां दशानामेवोद्धृत्य अवधार्य लोके ददाति । अथ 'पृथुपाजाः' इति द्वौ धाय्ये ददाति । अथ 'युक्ष्वा हि' इत्येतां ददाति । ज्योतिष्मतीं चेमामन्वाह । ता एताः पराच्योनूच्यमानाः चतुर्विंशतिः सम्पद्यन्ते । चतुर्विंशतिरर्धमासा इत्यादि । गतम् । पराचीरिति । अनावृत्ता एव । 'अनिगन्तोञ्चतौ' इति गतेः प्रकृतिस्वरत्वम् । पराङिति । न कदाचिदिह अनुवर्तते ॥


### संयुक्तमन्त्रः
समा᳚स्त्वाग्न ऋ॒तवो॑ वर्धय॒न्त्वित्या॑ह॒ समा॑भिरे॒वाग्निव्ँव॑र्धयति [43]  
ऋ॒तुभि॑स्सव्ँवथ्स॒रव्ँ विश्वा॒ आ भा॑हि प्र॒दिश॑ पृथि॒व्या इत्या॑ह॒ तस्मा॑द॒ग्निस्सर्वा॒ दिशोऽनु॒ वि भा॑ति॒ प्रत्यौ॑हताम॒श्विना॑ मृ॒त्युम॑स्मा॒दित्या॑ह मृ॒त्युमे॒वास्मा॒दप॑ नुद॒त्युद्व॒यन्तम॑स॒स्परीत्या॑ह पा॒प्मा वै तम॑ पा॒प्मान॑मे॒वास्मा॒दप॑ ह॒न्त्यग॑न्म॒ ज्योति॑रुत्त॒ममित्या॑हा॒सौ वा आ॑दि॒त्यो ज्योति॑रुत्त॒ममा॑दि॒त्यस्यै॒व सायु॑ज्यङ्गच्छति॒

### मन्त्रः
समा᳚स्त्वाऽग्न ऋ॒तवो॑ वर्धय॒न्त्व् इत्या॑ह॒
समा॑भिरे॒वाग्निव्ँ व॑र्धयति । [43]  
ऋ॒तुभि॑स् सव्ँवथ्स॒रम् ।
विश्वा॒ आ भा॑हि प्र॒दिश॑ पृथि॒व्या इत्या॑ह ।  
तस्मा॑द॒ग्निस् सर्वा॒ दिशोऽनु॒ वि भा॑ति ।  
प्रत्यौ॑हताम॒श्विना॑ मृ॒त्युम॑स्मा॒द् इत्या॑ह ।  
मृ॒त्युमे॒वास्मा॒द् अप॑ नुदति ।  
उद्व॒यन्तम॑स॒स्परि॑ + इत्या॑ह ।  
पा॒प्मा वै तमः॑ ।  
पा॒प्मान॑म् ए॒वास्मा॒दप॑ ह॒न्ति ।  
"अग॑न्म॒ ज्योति॑रुत्त॒मम्" इत्या॑ह ।  
अ॒सौ वा आ॑दि॒त्यो ज्योति॑रुत्त॒मम् ।  
आ॒दि॒त्यस्यै॒व सायु॑ज्यङ् गच्छति ।  

#### टीका
10अथ मन्त्रपदान्यनुसन्धत्ते - समास्त्वेत्यादि । गतम् ॥

### संयुक्तमन्त्रः
न स॑व्ँवथ्स॒रस्ति॑ष्ठति॒ नास्य॒ श्रीस्ति॑ष्ठति॒ यस्यै॒ता क्रि॒यन्ते॒ ज्योति॑ष्मतीमुत्त॒मामन्वा॑ह॒ ज्योति॑रे॒वास्मा॑ उ॒परि॑ष्टाद्दधाति सुव॒र्गस्य॑ लो॒कस्यानु॑ख्यात्यै ॥ [44]  

### मन्त्रः
न स॑व्ँवथ्स॒रस् ति॑ष्ठति॒ , नास्य॒ श्रीस्ति॑ष्ठति॒ , यस्यै॒ता क्रि॒यन्ते᳚ ।  
ज्योति॑ष्मतीम् उत्त॒मामन्वा॑ह ।  
ज्योति॑रे॒वास्मा॑ उ॒परि॑ष्टाद् दधाति ।  
सु॒व॒र्गस्य॑ लो॒कस्यानु॑ख्यात्यै ॥ [44]  

#### टीका
11न संवत्सर इत्यादि ॥ यस्यैताश्चतुर्विंशतिसामिधेन्यः क्रियन्ते अस्य संवत्सरश्श्रीश्च न तिष्ठति उपकरोत्येव । ज्योतिष्मतीं 'उद्वयं तमसः' इत्येतामन्वाह । उपरिष्टाद्धारणेन स्वर्गो लोकः प्रकाशितो भवति । अन्ये आहुः - यस्यैवमेताः क्रियन्ते अस्य संवत्सरश्श्रीश्च न तिष्ठति दीर्घकालौ न स्याताम् । ज्योतिष्मत्या उत्तमत्वे ज्योतिष्मान् भवति । संवत्सरेण श्रिया च द्युतिमान् भवति । स्वर्लोकश्चानुज्ञातो भवति । अत्र सामिधेनीनां प्रथमाम्नानेऽपि पश्वपेक्षितत्वात् पशुविधानानन्तरमाप्रीणां ब्राह्मणं, ततः सामिधेनीनां ब्राह्मणमिति ॥

इति पञ्चमे प्रथमे अष्टमोनुवाकः ॥  


### संयुक्तमन्त्रः
ष॒ड्भिर्दी᳚ख्षयति॒ षड्वा ऋ॒तव॑ ऋ॒तुभि॑रे॒वैन॑न्दीख्षयति

### मन्त्रः
ष॒ड्भिर् दी᳚ख्षयति ।   
षड्वा ऋ॒तवः॑ ।  
ऋ॒तुभि॑र् ए॒वैन॑न् दीख्षयति ।  

#### टीका
1षड्भिरित्यादि ॥ 'आकूतिमग्निं' इत्यादिषड्भिराग्निकीभिः दीक्षाहुतिभिः यजमानं दीक्षयति । स्थिता एव 'आकूत्यै प्रयुजेऽग्नये' इति पश्चादाग्निकी । 'षट्त्रिचतुर्भ्यो हलादिः' इति विभक्तेरुदात्तत्वम् ॥


### संयुक्तमन्त्रः
स॒प्तभि॑र्दीख्षयति स॒प्त छन्दाꣳ॑सि॒ छन्दो॑भिरे॒वैन॑न्दीख्षयति॒ विश्वे॑ दे॒वस्य॑ ने॒तुरित्य॑नु॒ष्टुभो᳚त्त॒मया॑ जुहोति॒ वाग्वा अ॑नु॒ष्टुप्तस्मा᳚त्प्रा॒णाना॒व्ँवागु॑त्त॒मा

### मन्त्रः
स॒प्तभि॑र्दीख्षयति ।  
स॒प्त छन्दाꣳ॑सि ।  छन्दो॑भिरे॒वैन॑न् दीख्षयति ।  
विश्वे॑ दे॒वस्य॑ ने॒तुरित्य॑नु॒ष्टुभो᳚त्त॒मया॑ जुहोति ।  
वाग्वा अ॑नु॒ष्टुप् ।  
तस्मा᳚त् प्रा॒णाना॒व्ँ वागु॑त्त॒मा ।  

#### टीका
2सप्तभिरिति ॥ 'विश्वे देवस्य' इति सप्तमी । 'झल्युपोत्तमम्' इत्युपोत्तमस्योदात्तत्वम् । उत्तमशब्द उञ्छादित्वादन्तोदात्तः ॥


### संयुक्तमन्त्रः
एक॑स्माद॒ख्षरा॒दना᳚प्तम्प्रथ॒मम्प॒दन्तस्मा॒द्यद्वा॒चोऽना᳚प्त॒न्तन्म॑नु॒ष्या॑ उप॑ जीवन्ति

### मन्त्रः
एक॑स्माद् अ॒ख्षरा॒दना᳚प्तम् प्रथ॒मम् प॒दम् ।  
तस्मा॒द् यद् वा॒चोऽना᳚प्त॒न् , तन्म॑नु॒ष्या॑ उप॑ जीवन्ति ।  

#### टीका
3एकस्मादित्यादि ॥ एकमक्षरमभिसमीक्ष्य अनाप्तं अपूर्णं प्रथमं पदं पादः अस्मिन् । तस्माद्वाचोऽनाप्तं अपरिपूर्णं तुर्यं मनुष्या उपजीवन्ति 'तुरीयं वाचो मनुष्या वदन्ति' इति । ननु द्वितीयमपि सप्ताक्षरमेव, सत्यम् इयादिपूरणेनाष्टाक्षरत्वं भविष्यतीति । अनेनैव न्यायेन प्रथममप्यष्टाक्षरं स्यात्, न, प्रयोजनाभावात् इयादिपूरणाप्रवृत्तेः । न हि न्यूनाक्षरत्वादेव इयादिना पूरयितव्यम् । अपि तु वृत्त्यनुरोधेन । तत्राष्टाक्षरस्य पादस्य वृत्तिलक्षणं पञ्चममक्षरं सप्तमं च लघु स्यात् षष्ठं गुर्विति । न च प्रथमे पादे इयादिना पूरितेऽपि अभीष्टवृत्तिलाभः, सत्यप्यस्मिन् सप्तमस्य गुरुत्वात् षष्ठस्य लघुत्वापत्तेः पञ्चमस्य प्रागेव लघुत्वात् । तस्मात् इयादिपूरणाप्रसङ्गात् प्रथममित्युक्तम् ॥


### संयुक्तमन्त्रः
पू॒र्णया॑ जुहोति पू॒र्ण इ॑व॒ हि प्र॒जाप॑तिः [45]  
प्र॒जाप॑ते॒राप्त्यै॒ न्यू॑नया जुहोति॒ न्यू॑ना॒द्धि प्र॒जाप॑ति प्र॒जा असृ॑जत प्र॒जाना॒ꣳ॒ सृष्ट्यै॒

### मन्त्रः
पू॒र्णया॑ जुहोति ।  
पू॒र्ण इ॑व॒ हि प्र॒जाप॑तिः ।[45]  
प्र॒जाप॑ते॒राप्त्यै᳚ ।  
न्यू॑नया जुहोति ।  
न्यू॑ना॒द्धि प्र॒जाप॑ति प्र॒जा असृ॑जत । प्र॒जाना॒ꣳ॒ सृष्ट्यै᳚ ।  

#### टीका
4पूर्णयेति ॥ यस्मादियं द्वितीयादिभिः पादैः पूर्णस्वभावा तस्मादनया होमः पूरणस्य प्रजापतेराप्त्यै भवति । न्यूनयेति । नितरामूना न्यूना । यस्माच्चेयं प्रथमेन पादेन न्यूनस्वभावा तस्मादनयोर्होमः प्रजानां सृष्ट्यै भवति । अतो न्यूनात् नितरामूनात् शान्तविकारात् उपादानात् प्रजापतिः प्रजा असृजत मृत्पीण्डादिव घटशरावादिविकारान् कुलालः । तस्मान्न्यूनत्वं प्रजासृष्ट्यै भवति । 'हि च' इति निघाताभावः ॥


### संयुक्तमन्त्रः
यद॒र्चिषि॑ प्रवृ॒ञ्ज्याद्भू॒तमव॑ रुन्धीत॒ यदङ्गा॑रेषु भवि॒ष्यदङ्गा॑रेषु॒ प्र वृ॑णक्ति भवि॒ष्यदे॒वाव॑ रुन्द्धे भवि॒ष्यद्धि भूयो॑ भू॒ताद्द्वाभ्या॒म्प्र वृ॑णक्ति द्वि॒पाद्यज॑मान॒ प्रति॑ष्ठित्यै॒

### मन्त्रः
यद॒र्चिषि॑ प्रवृ॒ञ्ज्याद्भू॒तमव॑ रुन्धीत ।  
यदङ्गा॑रेषु भवि॒ष्यत् ।  
अङ्गा॑रेषु॒ प्र वृ॑णक्ति ।  
भ॒वि॒ष्यदे॒वाव॑ रुन्धे ।  
भ॒वि॒ष्यद्धि भूयो॑ भू॒तात् ।  
द्वाभ्या॒म् प्र वृ॑णक्ति ।  
द्वि॒पाद्यज॑मान॒ प्रति॑ष्ठित्यै ।  

#### टीका
5यदित्यादि ॥ यद्युखामर्चिषि प्रवृञ्ज्यात् पातयेत् भूतमुत्पन्नमेव अवरुन्धीत लभेत । यदङ्गारेष्विति । प्रवृञ्ज्यादित्येव । भविष्यदिति । अवरुन्धीतेत्येव । तस्मादङ्गारेष्वपि प्रवृणक्ति भविष्यदवरोधनाय । ननु भूतं नावरुध्यते तत्राह - भविष्यद्धि भूतात् बहुतरमतस्तत् भूयस्येति तमिति(?) । अपरिमितत्वात् भविष्यतो भूयस्त्वम् । द्वाभ्यामिति । 'मासुभित्था' इत्याभ्याम् ॥


### संयुक्तमन्त्रः
ब्रह्म॑णा॒ वा ए॒षा यजु॑षा॒ सम्भृ॑ता॒ यदु॒खा सा यद्भिद्ये॒तार्ति॒मार्च्छे᳚त् [46]  
यज॑मानो ह॒न्येता᳚स्य य॒ज्ञो मित्रै॒तामु॒खान्त॒पेत्या॑ह॒ ब्रह्म॒ वै मि॒त्रो ब्रह्म॑न्ने॒वैना॒म्प्रति॑ ष्ठापयति॒ नार्ति॒मार्च्छ॑ति॒ यज॑मानो॒ नास्य॑ य॒ज्ञो ह॑न्यते॒


### मन्त्रः
ब्रह्म॑णा॒ वा ए॒षा यजु॑षा॒ सम्भृ॑ता॒ यदु॒खा   
सा यद्भिद्ये॒तार्ति॒मार्च्छे᳚त् [46]  
यज॑मानो ह॒न्येता᳚स्य य॒ज्ञः ।  
मि॒त्रै॒ताम् उ॒खान्त॒पेत्या॑ह ।  
ब्रह्म॒ वै मि॒त्रः ।  
ब्रह्म॑न्ने॒वैना॒म् प्रति॑ ष्ठापयति ।  
नार्ति॒मार्च्छ॑ति॒ यज॑मानो॒ नास्य॑ य॒ज्ञो ह॑न्यते ।  

#### टीका
6ब्रह्मणेति ॥ 'वसवस्त्वा कृण्वन्तु' इत्यनेन । 'मित्रैतामुखां तप' इति मित्रायोखा परिदीयते । प्रमितेस्त्रायत इति मित्रः ॥


### संयुक्तमन्त्रः
यदि॒ भिद्ये॑त॒ तैरे॒व क॒पालै॒स्सꣳ सृ॑जे॒थ्सैव तत॒ प्राय॑श्चित्ति॒र्

### मन्त्रः
यदि॒ भिद्ये॑त॒ तैरे॒व क॒पालै॒स् सꣳ सृ॑जेत् ।  
सैव तत॒ प्राय॑श्चित्तिः ।  

#### टीका
7यदि भिद्येतेति ॥ पुनरुखाकरणे तैरेव कपालैः संसर्जनीयैः संसृजति । मृदमर्मकपालैः । सैव प्रायश्चित्तिः ततः अपचारदोषात् । प्रायोऽपचारः तन्निवृत्त्यर्थं आज्ञातं प्रायश्चितिः । दासीभारादिः । व्यत्ययेन वा प्रयोगः ॥


### संयुक्तमन्त्रः
यो ग॒तश्री॒स्स्यान्म॑थि॒त्वा तस्याव॑ दध्याद्भू॒तो वा ए॒ष स स्वां [47]  
दे॒वता॒मुपै॑ति॒

### मन्त्रः
यो ग॒तश्री॒स् स्यान् म॑थि॒त्वा तस्याव॑ दध्यात् ।  
भू॒तो वा ए॒ष स स्वान्  दे॒वता॒म् उपै॑ति । [47]  

#### टीका
8गतश्रीरिति ॥ शुश्रुवान् ग्रामणी राजन्यः च भूतः प्रभूतः । एषः गतश्रीः । स्वामेव महतीं देवतामुपैति मथित्वाऽवदानेन ॥


### संयुक्तमन्त्रः
यो भूति॑काम॒स्स्याद्य उ॒खायै॑ स॒म्भवे॒थ्स ए॒व तस्य॑ स्या॒दतो॒ ह्ये॑ष स॒म्भव॑त्ये॒ष वै स्व॑य॒म्भूर्नाम॒ भव॑त्ये॒व यङ्का॒मये॑त॒ भ्रातृ॑व्यमस्मै जनयेय॒मित्य्

### मन्त्रः
यो भूति॑काम॒स् स्यात् ।  
य उ॒खायै॑ स॒म्भवे॒थ् , स ए॒व तस्य॑ स्यात् ।  
अतो॒ ह्ये॑ष स॒म्भव॑ति ।  
ए॒ष वै स्व॑य॒म्भूर्नाम॑ ।  
भव॑त्ये॒व ।  
यङ्का॒मये॑त॒ - "भ्रातृ॑व्यमस्मै जनयेय॒म्" इति ।  

#### टीका
9य इति ॥ भूतिकामस्य उखासम्भव एवाग्निः न मथित्वाऽवदातव्यः । संभवतीति । 'हि च' इति निघाताभावः ॥


### संयुक्तमन्त्रः
अ॒न्यत॒स्तस्या॒हृत्याव॑ दध्याथ्सा॒ख्षादे॒वास्मै॒ भ्रातृ॑व्यञ्जनयत्य्

### मन्त्रः
अ॒न्यत॒स् तस्या॒हृत्याव॑ दध्यात् ।  
सा॒ख्षादे॒वास्मै॒ भ्रातृ॑व्यञ् जनयति ।

#### टीका
10अन्यत इति ॥ उखाव्यतिरिक्तात् ॥


### संयुक्तमन्त्रः
अम्ब॒रीषा॒दन्न॑काम॒स्याव॑ दध्यादम्ब॒रीषे॒ वा अन्न॑म्भ्रियते॒ सयो᳚न्ये॒वान्न᳚म् [48]  
अव॑ रुन्द्धे॒

### मन्त्रः
अ॒म्ब॒रीषा॒दन्न॑कामस्याव॑ दध्यात् ।  
अ॒म्ब॒रीषे॒ वा अन्न॑म्भ्रियते ।  
सयो᳚न्ये॒वान्न॒म् अव॑ रुन्धे ।[48]  

#### टीका
11अम्बरीषादिति ॥ आकूत्येत्येव । अम्बरीषं भर्जनं यत्र लौकिकः पाकः ॥


### संयुक्तमन्त्रः
मुञ्जा॒नव॑ दधा॒त्यूर्ग्वै मुञ्जा॒ ऊर्ज॑मे॒वास्मा॒ अपि॑ दधात्य॒ग्निर्दे॒वेभ्यो॒ निला॑यत॒

### मन्त्रः
मु॒ञ्जा॒नव॑ दधाति ।  
ऊर्ग्वै मुञ्जाः᳚ ।
ऊर्ज॑मे॒वास्मा॒ अपि॑ दधाति ।  
अ॒ग्निर्दे॒वेभ्यो॒ निला॑यत ।   

#### टीका
12मुञ्जानित्यादि ॥ गतम् ॥
+++(सम्पादकटिप्पणिः - विस्तृतं व्याख्यानमन्यत्र मृग्यम् । )+++


### संयुक्तमन्त्रः
स क्रु॑मु॒कम्प्रावि॑शत्क्रुमु॒कमव॑ दधाति॒ यदे॒वास्य॒ तत्र॒ न्य॑क्त॒न्तदे॒वाव॑ रुन्द्ध॒

### मन्त्रः
स क्रु॑मु॒कम्प्रावि॑शत् ।  
क्रु॒॒मुकमव॑ दधाति ।  
यदे॒वास्य॒ तत्र॒ न्य॑क्त॒न् तदे॒वाव॑ रुन्धे ।  

#### टीका
13क्रुमुकमिति ॥ दभ्रं काष्ठशकलं न्यक्तं निलीनं अग्ने रूपम् ॥


### संयुक्तमन्त्रः
आज्ये॑न॒ सय्ँयौ᳚त्ये॒तद्वा अ॒ग्ने प्रि॒यन्धाम॒ यदाज्य॑म्प्रि॒येणै॒वैन॒न्धाम्ना॒ सम॑र्धय॒त्यथो॒ तेज॑सा [49]  

### मन्त्रः
आज्ये॑न॒ सय्ँयौ᳚ति ।  
ए॒तद् वा अ॒ग्ने प्रि॒यन्धाम॒ यदाज्य॑म् ।  
प्रि॒येणै॒वैन॒न् धाम्ना॒ सम॑र्धय॒त्यथो॒ तेज॑सा [49]  

#### टीका
14आज्येनेत्यादि ॥ गतम् । तेजसेति । समर्धयतीत्येव ॥


### संयुक्तमन्त्रः
वैक॑ङ्कती॒मा द॑धाति॒ भा ए॒वाव॑ रुन्द्धे शमी॒मयी॒मा द॑धाति॒ शान्त्यै॒

### मन्त्रः
वैक॑ङ्कती॒मा द॑धाति ।  
भा ए॒वाव॑ रुन्धे ।  
श॒मी॒मयी॒मा द॑धाति ।  
शान्त्यै᳚ ।  

#### टीका
15वैकङ्कतीमिति ॥ उख्ये जाते 'परस्या अधि' इति वैकङ्कतीं समिधमादधाति । 'परमस्याः परावतः' इति
शमीमयीमादधाति । 'द्व्यचश्छन्दसि' इति मयट् ॥


### संयुक्तमन्त्रः
सीद॒ त्वम्मा॒तुर॒स्या उ॒पस्थ॒ इति॑ ति॒सृभि॑र्जा॒तमुप॑ तिष्ठते॒ त्रय॑ इ॒मे लो॒का ए॒ष्वे॑व लो॒केष्वा॒विद॑ङ्गच्छ॒त्यथो᳚ प्रा॒णाने॒वात्मन्ध॑त्ते ॥ [50]  

### मन्त्रः
सीद॒ त्वम्मा॒तुर॒स्या उ॒पस्थ॒ इति॑ ति॒सृभि॑र् जा॒तमुप॑ तिष्ठते ।  
त्रय॑ इ॒मे लो॒काः ।  
ए॒ष्वे॑व लो॒केष्वा॒विद॑ङ्गच्छति ।  
अथो᳚ प्रा॒णान् ए॒वात्मन्ध॑त्ते ॥ [50]  

#### टीका
16सीद त्वमित्यादि ॥ गतम् । आविदं ख्यातिं गच्छतीति, 'वि भाहि' इति लिङ्गात् । अथो अपि च प्राणानात्मनि धत्ते 'शिवो भूत्वा मह्यं' इति लिङ्गात् । 'सुपां सुलुक्' इति सप्तम्या लुक् ॥

इति पञ्चमे प्रथमे नवमोनुवाकः ॥  


## अनुवाकः १०

### संयुक्तमन्त्रः
न ह॑ स्म॒ वै पु॒राग्निरप॑रशुवृक्णन्दहति॒ तद॑स्मै प्रयो॒ग ए॒वर्षि॑रस्वदय॒द्

### मन्त्रः
न ह॑ स्म॒ वै पु॒राग्निरप॑रशुवृक्णन् दहति ।  
तद॑स्मै प्रयो॒ग ए॒वर्षि॑रस्वदयत् ।  

#### टीका
1न ह स्मेति ॥ अपरशुना परशुव्यतिरिक्तेन वृक्णं छिन्नम् । निष्ठायां 'ओदितश्च' इति नत्वम् । तस्यासिद्धत्वात् 'खरि च' इति चर्त्वम् । 'तृतीया कर्मणि' इति पूर्वपदप्रकृतिस्वरत्वम् । तच्च अव्ययपूर्वपदप्रकृतिस्वरत्वम् । अपरशुवृक्णं न ददाह अस्वादुत्वात् । 'लट् स्मे' इति लट् । तदपरशुवृक्णमपि अस्मै अग्नये । यं प्रयुज्य य एव ऋषिः मन्त्रोऽस्वदयत् स्वादूकृतवान् । ष्वद स्वद आस्वादने, चुरादिरदन्तः ॥


### संयुक्तमन्त्रः
यद॑ग्ने॒ यानि॒ कानि॒ चेति॑ स॒मिध॒मा द॑धा॒त्यप॑रशुवृक्णमे॒वास्मै᳚ स्वदयति॒ सर्व॑मस्मै स्वदते॒ य ए॒वव्ँवेदौदु॑म्बरी॒मा द॑धा॒त्यूर्ग्वा उ॑दु॒म्बर॒ ऊर्ज॑मे॒वास्मा॒ अपि॑ दधाति

### मन्त्रः
यद॑ग्ने॒ यानि॒ कानि॒ चेति॑ स॒मिध॒मा द॑धाति ।  
अप॑रशुवृक्णम् ए॒वास्मै᳚ स्वदयति ।  
सर्व॑मस्मै स्वदते॒ य ए॒वव्ँ वेद॑ ।  
औदु॑म्बरी॒मा द॑धाति ।  
ऊर्ग्वा उ॑दु॒म्बरः॑ । ऊर्ज॑मे॒वास्मा॒ अपि॑ दधाति ।  

#### टीका
2कः पुनरसौ प्रयोक्तव्यः ऋषिरित्याह - यदग्न इति ॥ पञ्चभिर्मन्त्रैः पञ्चकृत्वः औदुम्बरीं समिधमादधाति अपरशुवृक्णं सर्वमप्यस्मै स्वदयति । किच य एवं वेद तस्मै च सर्वं स्वदते । औदुम्बरमिति । 'अनुदात्तादेश्च' इत्यञ् ॥


### संयुक्तमन्त्रः
प्र॒जाप॑तिर॒ग्निम॑सृजत॒ तꣳ सृ॒ष्टꣳ रख्षाꣳ॑सि [51]  
अ॒जि॒घा॒ꣳ॒स॒न्थ्स ए॒तद्रा᳚ख्षो॒घ्नम॑पश्य॒त्तेन॒ वै स रख्षा॒ꣳ॒स्यपा॑हत॒ यद्रा᳚ख्षो॒घ्नम्भव॑त्य॒ग्नेरे॒व तेन॑ जा॒ताद्रख्षा॒ꣳ॒स्यप॑ ह॒न्त्याश्व॑त्थी॒मा द॑धात्य्

### मन्त्रः
प्र॒जाप॑तिर॒ग्निम॑सृजत ।   
तꣳ सृ॒ष्टꣳ रख्षाꣳ॑स्यजिघाꣳसन् । [51]  
स ए॒तद्रा᳚ख्षो॒घ्नम॑पश्यत् ।  
तेन॒ वै स रख्षा॒ꣳ॒स्यपा॑हत ।  
यद्रा᳚ख्षो॒घ्नम् भव॑त्य् अ॒ग्नेरे॒व तेन॑ जा॒ताद्रख्षा॒ꣳ॒स्यप॑ हन्ति ।  
आश्व॑त्थी॒मा द॑धाति ।  

#### टीका
3प्रजापतिरित्यादि ॥ राक्षोघ्नं रक्षसां हन्तुः अग्नेः स्वं 'यदग्ने यानि' इत्यादिकं सूक्तम् । 'षपूर्वहन्' इत्यल्लोपः । आश्वत्थिमिति । तिस्रो नानावृक्षीया आश्वत्थीं वैकङ्कतीं शमीमयीं इति ॥


### संयुक्तमन्त्रः
अश्व॒त्थो वै वन॒स्पती॑नाꣳ सपत्नसा॒हो विजि॑त्यै॒ वैक॑ङ्कती॒मा द॑धाति॒ भा ए॒वाव॑ रुन्द्धे शमी॒मयी॒मा द॑धाति॒ शान्त्यै॒

### मन्त्रः
अ॒श्व॒त्थो वै वन॒स्पती॑नाꣳ सपत्नसा॒हो विजि॑त्यै ।  
वैक॑ङ्कती॒मा द॑धाति ।  
भा ए॒वाव॑ रुन्धे ।  
श॒मी॒मयी॒मा द॑धाति । शान्त्यै᳚ ।  

#### टीका
4समिधमादधाति - 'दंष्ट्राभ्याम्' इति । तिसृभिः सपत्नसाहः सपत्नानां अभिभविता । अश्वत्थशब्दात् 'अनुदात्तादेश्च' इत्यञ् । इतरौ व्याख्यातौ । एवं प्रथमया शत्रूणामभिभवः । द्वितीयया तेजस्वी भवति । तृतीयया शान्तिः सुखं भवति । तस्मादग्निचितः अग्निविदश्च पापं न कीर्तयेत् न चानिष्टं चिन्तयेत् इति ॥


### संयुक्तमन्त्रः
सꣳ॑शितम्मे॒ ब्रह्मोदे॑षाम्बा॒हू अ॑तिर॒मित्यु॑त्त॒मे औदु॑म्बरी [52]  
वा॒च॒य॒ति॒

### मन्त्रः
सꣳ॑शितम्मे॒ ब्रह्मोदे॑षाम्बा॒हू अ॑तिर॒मित्य् उ॑त्त॒मे औदु॑म्बरी वाचयति । [52]   

#### टीका
5संशितमित्यादि ॥ एते उत्तमे सूक्तस्य ऋचौ यजमानं वाचयति, किं कुर्वन् - औदुम्बरीसमिधौ तूष्णीमादधानः । पूर्ववदङि 'सुपां सुलुक्' इति द्वितीयाद्विवचनस्य लुक् । 'वा छन्दसि' इति वा पूर्वसवर्णः । उत्तमशब्दः उञ्छादिः अन्तोदात्तः ॥


### संयुक्तमन्त्रः
ब्रह्म॑णै॒व ख्ष॒त्रꣳ स श्य॑ति ख्ष॒त्रेण॒ ब्रह्म॒ तस्मा᳚द्ब्राह्म॒णो रा॑ज॒न्य॑वा॒नत्य॒न्यम्ब्रा᳚ह्म॒णन्तस्मा᳚द्राज॒न्यो᳚ ब्राह्म॒णवा॒नत्य॒न्यꣳ रा॑ज॒न्य॑म्

### मन्त्रः
ब्रह्म॑णै॒व ख्ष॒त्रꣳ स श्य॑ति , ख्ष॒त्रेण॒ ब्रह्म॑ ।  
तस्मा᳚द् ब्राह्म॒णो रा॑ज॒न्य॑वा॒नत्य॒न्यम् ब्रा᳚ह्म॒णम् ।
तस्मा᳚द् राज॒न्यो᳚ ब्राह्म॒णवा॒नत्य् अ॒न्यꣳ रा॑ज॒न्य᳚म् ।  

#### टीका
6ब्रह्मणैवेति ॥ ब्रह्मक्षत्रशब्दौ जातिवचनौ । संश्यति तीक्ष्णं करोति । क्षत्रेण ब्रह्म संश्यतीत्येव । तस्मादित्यादि । राजन्येन सहायेन तद्वान् ब्राह्मणोऽन्यं राजन्यं ब्राह्मणमतिक्रामति क्रियाबलेन । ससाधनक्रिया उपसर्गेणोच्यते । एतेन राजन्यो व्याख्यातः ॥


### संयुक्तमन्त्रः
मृ॒त्युर्वा ए॒ष यद॒ग्निर॒मृत॒ꣳ॒ हिर॑ण्यꣳ रु॒क्ममन्त॑र॒म्प्रति॑ मुञ्चते॒ऽमृत॑मे॒व मृ॒त्योर॒न्तर्ध॑त्त॒

### मन्त्रः
मृ॒त्युर्वा ए॒ष यद॒ग्निः ।  
अ॒मृत॒ꣳ॒ हिर॑ण्यम् ।  
रु॒क्ममन्त॑र॒म् प्रति॑ मुञ्चते ।  
अ॒मृत॑मे॒व मृ॒त्योर् अ॒न्तर्ध॑त्ते ।  

#### टीका
7मृत्युर्वा इत्यादि ॥ दाहकत्वान्मृत्युरिवाग्निः । अमृतत्वहेतु र्हिरण्यम् । तस्मात् सूत्रोतं रुक्ममन्तरं निर्बाधं प्रतिमुञ्चते यजमानः । अमृतमेव कृत्वा मृत्योरन्तर्हितं करोति वृत्राहको हिरण्यजितोरो रुक्मम् ॥


### संयुक्तमन्त्रः
एक॑विꣳशतिनिर्बाधो भव॒त्येक॑विꣳशति॒र्वै दे॑वलो॒का द्वाद॑श॒ मासा॒ पञ्च॒र्तव॒स्त्रय॑ इ॒मे लो॒का अ॒सावा॑दि॒त्यः [53]  
ए॒क॒वि॒ꣳ॒श ए॒ताव॑न्तो॒ वै दे॑वलो॒कास्तेभ्य॑ ए॒व भ्रातृ॑व्यम॒न्तरे॑ति निर्बा॒धैर्वै दे॒वा असु॑रान्निर्बा॒धे॑ऽकुर्वत॒ तन्नि॑र्बा॒धाना᳚न्निर्बाध॒त्वन्नि॑र्बा॒धी भ॑वति॒ भ्रातृ॑व्याने॒व नि॑र्बा॒धे कु॑रुते

### मन्त्रः
एक॑विꣳशतिनिर्बाधो भव॒ति ।  
एक॑विꣳशति॒र्वै दे॑वलो॒का , द्वाद॑श॒ मासा॒ , पञ्च॒र्तव॒स् , त्रय॑ इ॒मे लो॒का अ॒सावा॑दि॒त्य ए॑कवि॒ꣳ॒शः । [53]  
ए॒ताव॑न्तो॒ वै दे॑वलो॒काः ।  
तेभ्य॑ ए॒व भ्रातृ॑व्यम॒न्तरे॑ति ।  
नि॒र्बा॒धैर्वै दे॒वा असु॑रान् निर्बा॒धे॑ऽकुर्वत ।
तन्नि॑र्बा॒धाना᳚न् निर्बाध॒त्वम् ।  
नि॒र्बा॒धी भ॑वति ।  
भ्रातृ॑व्याने॒व नि॑र्बा॒धे कु॑रुते ।  

#### टीका
8एकविंशतिनिर्बाध इति ॥ निर्बाधः निष्फलानि । पञ्चर्तवः । हेमन्तशिशिरयोरेकत्वात् । निश्चयेन बाध्यते भ्रातृव्यः एभिरिति निर्बाधः ॥


### संयुक्तमन्त्रः
सावित्रि॒या प्रति॑ मुञ्चते॒ प्रसू᳚त्यै॒ नक्तो॒षासेत्युत्त॑रयाहोरा॒त्राभ्या॑मे॒वैन॒मुद्य॑च्छते

### मन्त्रः
सा॒वि॒त्रि॒या प्रति॑ मुञ्चते । प्रसू᳚त्यै ।  
न॒क्तो॒षासेत्य् उत्त॑रया ।
अ॒हो॒रा॒त्राभ्या॑म् ए॒वैन॒म् उद्य॑च्छते ।  

#### टीका
9सावित्रियेति ॥ 'विश्वा रूपाणि' इत्यनया शिक्यपाशं प्रतिमुञ्चते तस्यानुज्ञयेति । नक्तोषासेति । इयमपि शिक्यपाशप्रतिमोचनी । रुक्मपाशप्रतिमोचनी इत्येके । उत्तरयेति । प्रतिमुञ्चतीत्येव । अहोरात्राभ्यामेवैनमुद्यच्छते उग्राजानिदेवैर्धारितम् । 'समुदाञ्भ्यः' इत्यात्मनेपदम् ॥


### संयुक्तमन्त्रः
दे॒वा अ॒ग्निन्धा॑रयन्द्रविणो॒दा इत्या॑ह प्रा॒णा वै दे॒वा द्र॑विणो॒दा अ॑होरा॒त्राभ्या॑मे॒वैन॑मु॒द्यत्य॑ [54]  
प्रा॒णैर्दा॑धा॒र

### मन्त्रः
दे॒वा अ॒ग्निन्धा॑रयन् द्रविणो॒दा इत्या॑ह ।  
प्रा॒णा वै दे॒वा द्र॑विणो॒दाः ।  
अ॒हो॒रा॒त्राभ्या॑म् ए॒वैन॑मु॒द्यत्य॑  प्रा॒णैर्दा॑धार । [54]  

#### टीका
10यदुक्तं प्राणैर्दाधारेति तदाह - देवा अग्निमित्यादि ॥ द्रविणोदा द्रविणस्य दाता । छान्दसः सकारोपजनः । शब्दान्तरं वा सकारान्तं द्रष्टव्यम् । दाधारेति छान्दसो लिट् । 'तुजादीनाम्' इत्यभ्यासस्य दीर्घत्वम् ॥


### संयुक्तमन्त्रः
आसी॑न॒ प्रति॑ मुञ्चते॒ तस्मा॒दासी॑ना प्र॒जा प्र जा॑यन्ते कृष्णाजि॒नमुत्त॑र॒न्तेजो॒ वै हिर॑ण्य॒म्ब्रह्म॑ कृष्णाजि॒नन्तेज॑सा चै॒वैन॒म्ब्रह्म॑णा चोभ॒यत॒ परि॑ गृह्णाति॒  

### मन्त्रः
आसी॑न॒ प्रति॑ मुञ्चते ।  
तस्मा॒दासी॑ना प्र॒जा प्र जा॑यन्ते ।  
कृ॒ष्णा॒जि॒नमुत्त॑रम् ।   
तेजो॒ वै हिर॑ण्य॒म् ब्रह्म॑ कृष्णाजि॒नम् ।  
तेज॑सा चै॒वैन॒म् ब्रह्म॑णा चोभ॒यत॒ परि॑ गृह्णाति ।  

#### टीका
11आसीन इति ॥ रुक्मं शिक्यं च पाशं च । उत्तरमिति । रुक्मशिक्यपाशयोरुपरि उत्तरलोमेत्येके । तेजः तेजोहेतुः । ब्रह्मेति । ब्रह्मवर्चसहेतुः । उभयत इति । अन्तः बहिश्च । आद्यादिभ्यस्तसिः सश्चेति तसि लिति प्रत्ययात् पूर्वस्योदात्तत्वम् ॥


### संयुक्तमन्त्रः
षडु॑द्यामꣳ शि॒क्य॑म्भवति॒ षड्वा ऋ॒तव॑ ऋ॒तुभि॑रे॒वैन॒मुद्य॑च्छते॒ यद्द्वाद॑शोद्यामꣳ सव्ँवथ्स॒रेणै॒व मौ॒ञ्जम्भ॑व॒त्यूर्ग्वै मुञ्जा॑ ऊ॒र्जैवैन॒ꣳ॒ सम॑र्धयति सुप॒र्णो॑ऽसि

### मन्त्रः
षडु॑द्यामꣳ शि॒क्य॑म् भवति ।  
षड्वा ऋ॒तवः॑ । ऋ॒तुभि॑र् ए॒वैन॒म् उद्य॑च्छते ।  
यद् द्वाद॑शोद्यामꣳ सव्ँवथ्स॒रेणै॒व ।  
मौ॒ञ्जम् भ॑वति ।  
ऊर्ग्वै मुञ्जाः᳚ । ऊ॒र्जैवैन॒ꣳ॒ सम॑र्धयति ।  

#### टीका
12षडुद्याममिति ॥ उद्यामाः शिक्यपादाः । संवत्सरेणेति । उद्यछत इत्येव । मौञ्जमित्यादि । गतम् ॥


### संयुक्तमन्त्रः
सुप॒र्णो॑ऽसि ग॒रुत्मा॒नित्यवे᳚ख्षते रू॒पमे॒वास्यै॒तन्म॑हि॒मान॒व्ँव्याच॑ष्टे॒

### मन्त्रः
सुप॒र्णो॑ऽसि ग॒रुत्मा॒नित्यवे᳚ख्षते ।  
रू॒पमे॒वास्यै॒तन् म॑हि॒मान॒व्ँ व्याच॑ष्टे ।  

#### टीका
13 'सुपर्णोसि गरूत्मान्' इत्यवेक्षते ॥


### संयुक्तमन्त्रः
दिव॑ङ्गच्छ॒ सुव॑ प॒तेत्या॑ह सुव॒र्गमे॒वैन॑ल्ँलो॒कङ्ग॑मयति ॥ [55]  

### मन्त्रः
दिव॑ङ्गच्छ॒ सुव॑ प॒तेत्या॑ह ।  
सु॒व॒र्गम् ए॒वैन॑ल्ँ लो॒कङ् ग॑मयति ॥ [55]  

#### टीका
14 'दिवं गच्छ सुवः पत' इत्येनं उद्गृह्णाति ॥

इति पञ्चमे प्रथमे दशमोनुवाकः ॥  


## अनुवाकः ११


### संयुक्तमन्त्रः
समि॑द्धो अ॒ञ्जन्कृद॑रम्मती॒नाङ्घृ॒तम॑ग्ने॒ मधु॑म॒त्पिन्व॑मानः । वा॒जी वह॑न्वा॒जिन॑ञ्जातवेदो दे॒वाना᳚व्ँवख्षि प्रि॒यमा स॒धस्थ᳚म् ।

### मन्त्रः
समि॑द्धो अ॒ञ्जन् कृद॑रम्मती॒नाङ् घृ॒तम॑ग्ने॒ मधु॑म॒त्पिन्व॑मानः ।  
वा॒जी वह॑न्वा॒जिन॑ञ् जातवेदो दे॒वाना᳚व्ँ वख्षि प्रि॒यमा स॒धस्थ᳚म् ।  

#### टीका
1अथ अश्वमेथे अश्वस्याप्रियः प्रयाजानां याज्याः एकादशसमिद्धो अञ्जन्निति ॥ त्रैष्टुभः सर्वोनुवाकः । अग्निकाण्डमध्ये वैश्वदेवं काण्डम् । तत्र प्रथमा - समिद्धः सन्दीप्तः । 'गतिरनन्तरः' इति गतेः प्रकृतिस्वरत्वम् । अञ्जन् प्रकाशयन् । अञ्जू व्यक्तिश्लक्ष्णगतिषु । कृदरं आवपनं कुसूलादिकं तत्स्थानीयं मतीनां ज्ञानानां चित्तं प्रकाशताम् । तादात्म्यात्ताच्छब्द्यम् । यद्वा - प्रतीनां मननीयानां हविषां कृदरं कृदरस्थानीयं आत्मीयं रूपं प्रकाशयन् । घृतं आज्यं मधुमत् मधुररसवत् पिन्वमानः पिन्वन् पिबन् । पिब सेचने इदानीं पानकर्मा । यद्वा - घृतमुदकं पिन्वमानः सिञ्चन् यागद्वारेण वर्षन् । हे अग्ने जातवेदः जातानां वेदितः । 'गतिकारकयोरपि' इत्यसुन् पूर्वपदप्रकृतिस्वरत्वं च । बहुव्रीहिर्वा - हे जातधन! वाजी बलवान् वेगवान्वा अश्वतुल्यो वा । वाजिनं इमं अश्वं प्रियं प्रीतिहेतुं अवहन् । देवानां सधस्थं सहस्थानं यत्र देवाः सहासते तत् स्थानं आवक्षि आवह प्रापय तेषां भोजनार्थम् । 'सुपि स्थः' इति कः । 'सधमाधस्थयोः' इति सधादेशः । वहेर्लेटि शपो लुक् ॥


### संयुक्तमन्त्रः
घृ॒तेना॒ञ्जन्थ्सम्प॒थो दे॑व॒याना᳚न्प्रजा॒नन्वा॒ज्यप्ये॑तु दे॒वान् । अनु॑ त्वा सप्ते प्र॒दिश॑स्सचन्ताꣳ स्व॒धाम॒स्मै यज॑मानाय धेहि ।

### मन्त्रः
घृ॒तेना॒ञ्जन्थ्सम्प॒थो दे॑व॒याना᳚न् प्रजा॒नन् वा॒ज्यप्ये॑तु दे॒वान् ।  
अनु॑ त्वा सप्ते प्र॒दिश॑स् सचन्ताꣳ स्व॒धाम् अ॒स्मै यज॑मानाय धेहि ।

#### टीका
2अथ द्वितीया - घृतेनेति ॥ घृतेन हुतेन हेतुना अयं वाजी अश्वः देवयानान् देवा यैर्गच्छन्ति तान् पथः मार्गान् अपितृयाणान् अञ्जन् प्रकाशयन् समेतु सङ्गच्छतु । एत्विति वक्ष्यमाणमत्रापि सम्बध्यते । यद्वा - देवयानान् पथः समञ्जन् सम्यक् प्रकाशयन् जानन् प्रजानन् देवानामप्येतु देवैरेकीभवतु । हे सप्ते अश्व! त्वं प्रदिशः प्रधाना दिशः अन्याश्च अनुसचन्तां अनुसेवन्तां आनुकूल्यं त्वयि भजन्ताम् । त्वमप्यस्मै यजमानाय स्वधा अन्नं धेहि देहि ॥


### संयुक्तमन्त्रः
ईड्य॒श्चासि॒ वन्द्य॑श्च वाजिन्ना॒शुश्चासि॒ मेध्य॑श्च सप्ते । अ॒ग्निष्ट्वा᳚ [56]  
दे॒वैर्वसु॑भिस्स॒जोषाः᳚ प्री॒तव्ँवह्नि॑व्ँवहतु जा॒तवे॑दाः ।

### मन्त्रः
ईड्य॒श्चासि॒ वन्द्य॑श्च वाजिन्ना॒शुश्चासि॒ मेध्य॑श्च सप्ते ।  

अ॒ग्निष्ट्वा॒ दे॒वैर् वसु॑भिस् स॒जोषाः᳚ प्री॒तव्ँ वह्नि॑व्ँ वहतु जा॒तवे॑दाः । [56]  

#### टीका
3अथ तृतीया - ईड्य इति ॥ हे वाजिन्! अन्नहेतो सप्ते सर्पक अश्व ईड्यः स्तुत्यः असि । त्वं वन्द्यः नमस्कार्यश्चासि । 'ईडवन्दनृशंस' इत्याद्युदात्तत्वम् । 'चवायोगे प्रथमा ' इत्याख्यातं न निहन्यते । आशुश्च शीघ्रश्चासि । पुर्ववन्निघाताभावः । मेध्यो मेधार्हश्चासि । अयमग्निः वसुभिः देवैः सजोषाः समानप्रीतिः । 'समानस्य छन्दसि' इति सभावः । जातवेदाः जातानां वेदिता त्वं प्रीतं तृप्तं वह्निं वोढारं वहतु प्रापयतु देवसकाशम् । 'युष्मत्तत्त' इत्यादिना संहितायां षत्वम् ॥


### संयुक्तमन्त्रः
स्ती॒र्णम्ब॒र्हिस्सु॒ष्टरी॑मा जुषा॒णोरु पृ॒थु प्रथ॑मानम्पृथि॒व्याम् । दे॒वेभि॑र्यु॒क्तमदि॑तिस्स॒जोषाः᳚ स्यो॒नङ्कृ॑ण्वा॒ना सु॑वि॒ते द॑धातु ।

### मन्त्रः
स्ती॒र्णम् ब॒र्हिस् सु॒ष्टरी॑मा जुषा॒णोरु पृ॒थु प्रथ॑मानम् पृथि॒व्याम् ।  

दे॒वेभि॑र् यु॒क्तमदि॑तिस् स॒जोषाः᳚ स्यो॒नङ् कृ॑ण्वा॒ना सु॑वि॒ते द॑धातु ।

#### टीका
4चतुर्थी - स्तीर्णमिति ॥ स्तीर्णं बर्हिः । गतम् । सुष्टरीम शोभनस्तरणम् । स्तृणातेरौणादिक इमनिच्, वर्णव्यत्ययेन दीर्घत्वम् । बहुव्रीहौ सुषामादित्वात् षत्वम् । 'सोर्मनसी' इत्युत्तरपदाद्युदात्तत्वम् । 'अन्येषामपि दृश्यते' इति संहितायां दीर्घत्वम् । उरु महत् पृथु विस्तीर्णं भूयोपि पृथिव्यां प्रथमानं यावदियं पृथिवी विस्तीर्णा मही तावत्प्रथमानं देवेभिः देवैः युक्तं जुषाणा जुषमाणा सेवमाना । छान्दसः शपो लुक्, व्यत्ययेन सार्वधातुकानुदात्तत्वाभावः । सजोषाः समानप्रीतिः । देवैः । अदितिः देवमाता स्योनं सुखस्थानं कुर्वाणा सुविते सुगते शोभना गतिर्यत्र तत्र स्थाने इमं अश्वं दधातु स्थापयतु । 'तन्वादीनां छन्दसि बहुळम्' इति सोरुवङादेशः । विकृतत्वादनवग्रहः । 'नञ्सुभ्यां' इत्युत्तरपदान्तोदात्तत्वम् ॥


### संयुक्तमन्त्रः
ए॒ता उ॑ वस्सु॒भगा॑ वि॒श्वरू॑पा॒ वि पख्षो॑भि॒श्श्रय॑माणा॒ उदातैः᳚ । ऋ॒ष्वास्स॒ती क॒वष॒श्शुम्भ॑माना॒ द्वारो॑ दे॒वीस्सु॑प्राय॒णा भ॑वन्तु ।

### मन्त्रः
ए॒ता उ॑ वस्सु॒भगा॑ वि॒श्वरू॑पा॒ वि पख्षो॑भि॒श् श्रय॑माणा॒ उदातैः᳚ ।  

ऋ॒ष्वास् स॒ती क॒वष॒श् शुम्भ॑माना॒ द्वारो॑ दे॒वीस् सु॑प्राय॒णा भ॑वन्तु ।

#### टीका
5पञ्चमी - एता इति ॥ उ इत्यवधारणे । एता एव सत्यः एतादृश्य एव सर्वाः कीदृश्यः सुभगाः शोभनश्रीकाः । आद्युदात्तात् 'द्व्यचश्छन्दसि' इत्युत्तरपदाद्युदात्तत्वम् । विश्वरूपाः नानारूपाः । 'बहुव्रीहौ विश्वं संज्ञायाम्' इति पूर्वपदान्तोदात्तत्वम् । पक्षोभिः पक्षस्थानीयैः आतैः दिग्भिः स [ता] ह्युछ्रियमाणा ऋष्वा महत्यः गतागतपर्याप्ताः । ऋष गतौ, औणादिको वप्रत्ययः । सतीः सत्यः एवंगुणा एव सर्वदा भवन्त्यः । 'वा छन्दसि' इति पूर्वसवर्णदीर्घत्वम् । कवषः कवाटवत्यः तेन शुम्भमानाः । 'सुपां सुलुक्' इति स्वादेशः । यद्वा - 'तदाचष्टे' इति णिजन्तात् क्विप् । कवषः कवाटवत्यः ईदृश्यो द्वारो देव्यः सुप्रायणाः सुखेन प्राप्याः युष्माकं हे ऋत्विग्यजमानाः । भवन्तु । 'छन्दसि गत्यर्थेभ्यः' इति विच् ॥


### संयुक्तमन्त्रः
अ॒न्त॒रा मि॒त्रावरु॑णा॒ चर॑न्ती॒ मुख॑य्ँय॒ज्ञाना॑म॒भि स॑व्ँविदा॒ने । उ॒षासा॑ वाम् [57]  
सु॒हि॒र॒ण्ये सु॑शि॒ल्पे ऋ॒तस्य॒ योना॑वि॒ह सा॑दयामि ।

### मन्त्रः
अ॒न्त॒रा मि॒त्रावरु॑णा॒ चर॑न्ती॒ मुख॑य्ँ य॒ज्ञाना॑म॒भि स॑व्ँविदा॒ने ।   
उ॒षासा॑ वाम्  सु॒हि॒रण्ये सु॑शि॒ल्पे ऋ॒तस्य॒ योना॑व् इ॒ह सा॑दयामि । [57]  

#### टीका
6अथ षष्ठी - अन्तरेति ॥ मित्रावरुणत्वादेवाहोरात्रयोस्ताच्छब्द्यम् । 'अन्तरान्तरेण' इति द्वितीया । मित्रावरुणयोः अहोरात्रयोर्मध्ये । 'सुपां सुलुक्' इत्याकारः । 'देवताद्वन्द्वे च' इत्यानङ् । चरन्ती चरन्त्यौ । पूर्ववत् सवर्णदीर्घत्वम् । यज्ञानां मुखं प्रारम्भमभिलक्ष्य संविदाने ऐकमत्यं गते । 'समोगमृच्छि' इत्यात्मने पदम् । सुहिरण्ये शोभनं हितत्वं रमणीयत्वं च ययोः सुशिल्पे शोभननैपुण्ये । उभयत्र 'नञ्सुभ्याम्' इत्युत्तरपदान्तोदात्तत्वम् । ईदृश्यौ उषासा उषसौ । पूर्ववदाकारः, छान्दसो वर्णविकारः । पूर्वस्य उषसोवस्थाया द्वयोरहोरत्रयोरपि विद्यमानत्वात् द्वित्वम् । ऋतस्य यज्ञस्य योनौ इह अश्वे सादयामि स्थापयामि । निमित्तात्सप्तमी, अश्वनिमित्तमद्यप्रवर्तयामि । वां युवयोर्यज्ञस्य योनौ हे दम्पती! । यद्वा - होतारावेवोच्येते उषासेति, मित्रावरुणौ देवते अन्तराप्रवर्तमानौ अहोरात्रौ यज्ञयोगार्थं स्थापयामीति । समानमन्यत् ॥


### संयुक्तमन्त्रः
प्र॒थ॒मा वाꣳ॑ सर॒थिना॑ सु॒वर्णा॑ दे॒वौ पश्य॑न्तौ॒ भुव॑नानि॒ विश्वा᳚ । अपि॑प्रय॒ञ्चोद॑ना वा॒म्मिमा॑ना॒ होता॑रा॒ ज्योति॑ प्र॒दिशा॑ दि॒शन्ता᳚ ।

### मन्त्रः
प्र॒थ॒मा वाꣳ॑ सर॒थिना॑ सु॒वर्णा॑ दे॒वौ पश्य॑न्तौ॒ भुव॑नानि॒ विश्वा᳚ ।  
अपि॑प्रय॒ञ् चोद॑ना वा॒म्मिमा॑ना॒ होता॑रा॒ ज्योति॑ प्र॒दिशा॑ दि॒शन्ता᳚ ।

#### टीका
7सप्तमी - प्रथमा वामिति ॥ हे दम्पति! युवां युवयोरर्थाय ईदृशौ देवा होतारौ अपिप्रयं प्रीणयामि । प्रीञ् तर्पणे, छान्दसो लङ्, 'बहुलं छन्दसि' इति शपः श्लुः, ' नाभ्यस्तस्य' इति गुणाभावो व्यत्ययेन प्रवर्तते । कीदृशौ - प्रथमा प्रथमौ प्रधानौ । पूर्ववदाकारः । सरथिना सरथिनौ समानरथः सरथः तद्वन्तौ । सुवर्णा शोभनवर्णौ देवौ दीप्तिमन्तौ विश्वा भुवनानि भूतजातानि वां युवयोः चोदना चोदितानि विहितानि कर्माणि । पूर्ववदाकारः । मिमाना । यद्वा - चोदना चोदनौ कर्मणा मिमाना मानकुशलौ ज्योतिः प्रकाशं प्रदिशा प्रधानदिग्भिः दिशन्ता विसृजन्तौ । सर्वत्रैवाकारः ॥


### संयुक्तमन्त्रः
आ॒दि॒त्यैर्नो॒ भार॑ती वष्टु य॒ज्ञꣳ सर॑स्वती स॒ह रु॒द्रैर्न॑ आवीत् । इडोप॑हूता॒ वसु॑भिस्स॒जोषा॑ य॒ज्ञन्नो॑ देवीर॒मृते॑षु धत्त ।


### मन्त्रः
आ॒दि॒त्यैर्नो॒ भार॑ती वष्टु य॒ज्ञꣳ , सर॑स्वती स॒ह रु॒द्रैर् न॑ आवीत् ।  
इडोप॑हूता॒ वसु॑भिस् स॒जोषा॑ , य॒ज्ञन् नो॑ देवीर॒मृते॑षु धत्त ।  

#### टीका
8अष्टमी - आदित्यैरिति ॥ आदित्यैस्सह नः अस्माकं यज्ञं भारती देवी वष्टु कामयताम् । वश कान्तौ । रुद्रैस्सह सरस्वती देवी नः अस्मान् आवीत् अवतु । अस्माकं वा यज्ञमवतु । छान्दसो लुङ् । इडा देवी अस्माभिः आहूता वसुभिः सजोषाः समानप्रीतिः अस्माकमवत्वित्येव । किं बहुना, देवी देव्यः यूयं तिस्रोपि इडा सरस्वती भरती च नः अस्माकं यज्ञं अमृतेषु अविद्यमानमरणेषु देवेषु धत्त स्थापयत । 'नङो जरमर' इत्युत्तरपदाद्युदात्तत्वम् ॥



### संयुक्तमन्त्रः
त्वष्टा॑ वी॒रन्दे॒वका॑मञ्जजान॒ त्वष्टु॒रर्वा॑ जायत आ॒शुरश्वः॑ । [58]  
त्वष्टे॒दव्ँविश्व॒म्भुव॑नञ्जजान ब॒हो क॒र्तार॑मि॒ह य॑ख्षि होतः ।


### मन्त्रः
त्वष्टा॑ वी॒रन् दे॒वका॑मञ् जजान॒ , त्वष्टु॒रर्वा॑ जायत आ॒शुरश्वः॑ । [58]  
त्वष्टे॒दव्ँ विश्व॒म् भुव॑नञ् जजान , ब॒हो क॒र्तार॑मि॒ह य॑ख्षि होतः ।

#### टीका
9नवमी - त्वष्टेति ॥ त्वष्टा देवः वीरं विक्रान्तं देवकामं देवान् कामयमानम् । 'शीलिकामि' इति णः, पूर्वपदप्रकृतिस्वरत्वं च । जजान जनयति । तस्मादेवं बहोः सर्वस्य कर्तारं त्वष्टारं हे होतः! इह अस्मिन् कर्मणि यक्षि यज । लेटि 'बहुलं छन्दसि' इति शपो लुक् ॥



### संयुक्तमन्त्रः
अश्वो॑ घृ॒तेन॒ त्मन्या॒ सम॑क्त॒ उप॑ दे॒वाꣳ ऋ॑तु॒श पाथ॑ एतु । वन॒स्पति॑र्देवलो॒कम्प्र॑जा॒नन्न॒ग्निना॑ ह॒व्या स्व॑दि॒तानि॑ वख्षत् ।


### मन्त्रः
अश्वो॑ घृ॒तेन॒ त्मन्या॒ सम॑क्त॒ उप॑ दे॒वाꣳ ऋ॑तु॒श पाथ॑ एतु ।  
वन॒स्पति॑र् देवलो॒कम् प्र॑जा॒नन्न् अ॒ग्निना॑ ह॒व्या स्व॑दि॒तानि॑ वख्षत् ।

#### टीका
10दशमी - अश्व इति ॥ अश्वोऽयं घृतेन समक्तः सर्वात्मना अभ्यक्तः त्मना आत्मनैव सुभावत एव स्वादुभूत इति यावत् । 'सुपां सुलुक्' इति 'मन्त्रेष्वाङ्यादेः' इत्याकारलोपः । पाथोऽन्नं स्वादु भूत्वा देवानुपैतु उपगच्छतु ऋतुशः ऋतावृतौ काले 'सङ्कैयकवचनाच्च' इति शस् । देवानित्यस्मिन् नकारस्य 'दीर्घादटि समानपादे' इति संहितायां रुत्वम् । वनस्पतिः वानस्पत्योऽग्निः । विकारे प्रकृतिशब्दः सुट्स्वरावुक्तौ । देवलोकं प्रजानन् अग्निना आहवनीयेन सह स्वदितानि स्वादूकृतानि हव्या हव्यानि वक्षत् वहतु । 'शेश्छन्दसि' इति लोपः । वहेर्लेटि 'सिब्बहुलं लेटि' इति सिप् ॥


### संयुक्तमन्त्रः
प्र॒जाप॑ते॒स्तप॑सा वावृधा॒नस्स॒द्यो जा॒तो द॑धिषे य॒ज्ञम॑ग्ने । स्वाहा॑कृतेन ह॒विषा॑ पुरोगा या॒हि सा॒ध्या ह॒विर॑दन्तु दे॒वाः ॥ [59]  


### मन्त्रः
प्र॒जाप॑ते॒स् तप॑सा वावृधा॒नस् स॒द्यो जा॒तो द॑धिषे य॒ज्ञम॑ग्ने ।   
स्वाहा॑कृतेन ह॒विषा॑ पुरोगा या॒हि , सा॒ध्या ह॒विर॑दन्तु दे॒वाः ॥ [59]  

#### टीका
11एकादशी - प्रजापतेरिति ॥ प्रजापतेः यजमानस्य तपसाअनेन कर्मणा वावृधानः वर्धमामः । छान्दसस्य लिटः कानजादेशः । सद्योजातः जातमात्र एव यज्ञं अध्वरं दधिषे धारयसि अग्ने । छान्दसो लिट् । स्वाहाकृतेन स्वाहाकारेण संस्कृतेन अनेन हविषा सह याहि गच्छ देवान् । स्वाहाशब्दस्य ऊर्यादित्वेन गतित्वात् 'गतिरनन्तरः' इति पूर्वपदप्रकृतिस्वरत्वम् । हे पुरोगाः प्रथमगामिन् । 'जनसन' इति विट्, 'विड्वनोः' इत्यात्वम् । साध्या साधितेन हविषा । यद्वा - साधु याहि साधु हविरदन्तु देवाः । 'सुपां सुलुक्' इति विभक्तेः ध्यादेशः टिलोपः, उदात्तनिवृत्तिस्वरेण विभक्तेरुदात्तत्वम् ॥

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये पञ्चमे काण्डे प्रथमे प्रपाठके एकादशोनुवाकः ॥

समाप्तः प्रपाठकः ॥  
