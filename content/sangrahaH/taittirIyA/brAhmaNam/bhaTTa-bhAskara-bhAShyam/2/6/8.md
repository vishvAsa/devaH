

  
(SB) 1सप्तमे प्रयाजानां मैत्रावरुणप्रैषा एकादशाभिहिताः । अष्टमे तेषामेव प्रयाजानामेकादश पुरोरुचोऽभिधीयन्ते । तत्र प्रथमामृचमाह - समिन्नामको योऽयं प्रथमप्रयाजदेवोऽग्निः स एवायमिन्द्रस्वरूपः, स चोषसां प्रातःकालानां अनीके मुखे वर्तते । किं कुर्वन्? पुरः पूर्वस्यां दिशि रोचत इति पुरोरुक् आहवनीयः तेन पूर्वकृत् पूर्वाणि कर्माण्यग्रिहोत्रादीनि कुर्वन् । वावृधानः अतिशयेन वर्धमानः । स च त्रिसंख्याकैस्त्रिंशत्संख्याकैश्च हविर्भाग्भिदैवैः सहितः वज्रबाहुस्सन् वृत्रं वैरिणं जघान हतवान् । दुरः स्वर्गस्य द्वाराणि विववार विवृतानि चकार ॥
2द्वितीयामाह - तनूनपात्संज्ञको द्वितीप्रयाजदेवः । स च नराशंस ऋत्विग्भिर्नरैः आ समन्तात् शंसनीयः युद्धेषु शूरस्सन् प्रतिमिमान: वैरिणां बलमियत्तया परिच्छिन्दन् वर्तते । तथा यज्ञस्य धाम फलभूतं स्थानं प्रतिमिमानो वर्तते । तथा गोभिः स्वकीयैः रश्मिभिः वपावान् शरीरपुष्टिमान् वर्तते । तथा मधुना मधुरेण धृतेन समञ्जन् पुरोडाशादिहवींषि श्लक्ष्णीकुर्वन् वर्तते । तथा भक्तेभ्यो दीयमानैर्हिरण्यैः चन्द्री आह्लादकारी सन् प्रचेताः प्रकृष्टज्ञानयुक्तो यजति देवान्पूजयति ॥
3तृतीयामाह - ईडितशब्देन तृतीयप्रयाजदेव उच्यते । स च देवैरीडितः स्तुतः इन्द्राभिन्नत्वात् । हरिवान् हरिशब्दाभिधेयाभ्यामश्वाभ्यां युक्तः । अभिष्टिः अभितः क्रियमाणा इष्टिर्यागो यस्य सोऽयमभिष्टिः यागनिष्पादक इत्यर्थः । आजुह्वानः सङ्ग्रामे प्रतिभटानामाह्वानकारी । हविषा शर्धमानः अस्माभिर्हुतेनाधिकं बलं प्राप्नुवन् । वैरिणां पुराणि दारयतीति पुरंदरः । मघवान् धनवान् । वज्रबाहुः इन्द्ररूपेण वज्रस्य धारयिता तादृशोऽयं जुषाणः प्रीयमाणः नोऽस्माकं यज्ञं उपायातु समीप एवागच्छतु ॥
4चतुर्थीमाह - बर्हिर्नामकश्चतुर्थप्रयाजदेवः । स चेन्द्रस्वरूपः । हरिवान् अश्वयुक्तः । जुषाणः प्रीतियुक्तस्सन् पृथिव्यास्संबन्धिन्या प्रदिशा प्रकृष्टया पूर्वया दिशा युक्तं प्राचीनं आहवनीयस्थानं सीदत् प्राप्नोतु । उरुव्यचाः अत्यन्तं व्याप्तस्सन् प्रथमानं विस्तृतं स्योनं सुखकरं हविः प्राप्नोत्विति शेषः । कीदृशः सः? आदित्यैर्वसुभिश्च सजोषाः समानप्रीतिः । कीदृशं हविः? अक्तं श्लक्ष्णम् ॥
5पञ्चमीमाह - द्वाशब्दाभिधेया देव्यः पञ्चमप्रयाजदेवस्य स्त्रीमूर्तयः ताश्चेन्द्रमभितो विश्रयन्तां विशेषेण सेवन्ताम् । कीदृश्यो द्वारः? दुरः छिद्रभूयिष्ठाः महावकाशाः इत्यर्थः । कवष्यः कवाटवत्यः, धावमानाः प्रवेशनिर्गमनरूपगतिमत्यः शुद्धिमत्यो वा, जनयः यज्ञानां जनयित्र्यः, सुपत्नीः सुष्ठु पालयित्र्यः, तादृश्यो देव्यः वृषाणं कामानां वर्षयितारं यन्तु प्राप्नुवन्तु । पुनरपि कीदृश्यः? सुवीराः शोभनवीरपुरुषाधिष्ठिताः, महोभिः कीर्तिभिः प्रथमानाः लोकेषु प्रख्याताः । कीदृशमिन्द्रं? वीरं युद्धेषु शूरम् ॥
6षष्ठीमाह - उषश्शब्देन नक्तशब्देन चाभिधेये षष्ठप्रयाजदेवस्य द्वे मूर्ती । ते उभे इन्द्रं यजतः पूजयतः । कीदृश्यौ? बृहती महत्यौ, पयस्वती क्षीरवत्यौ, सुदुधे सुखेन दोग्धुं शक्ये, पेशस्वती रूपवत्यौ, तन्तुना सव्ययन्ती वस्त्रेणैवालंकुर्वाणे, सुरुक्मे शोभनाभरणे । कीदृशमिन्द्रं? बृहन्तं महान्तं तया युद्धेषु शूरं देवानामपि देवं स्वामिनम् ॥
7सप्तमीमाह - दैव्या होताराविति सप्तमप्रयाजदेवस्य द्वौ पुरुषदेहावुच्येते । तावुभाविन्द्रं हविषा वृधातः वर्धयतः । कीदृशौ तौ? पुरुत्रा बहुषु स्थानेषु मनसा मिमाना स्वचित्तेनोत्पादयन्तौ श्रद्धया ध्यायन्तावित्यर्थः । प्रथमा मुख्यभूतौ । सुवाचा शोभनवाक्यौ कल्याणस्तुतियुक्तौ । यज्ञस्य मूर्धन् मूर्धस्थानीये आहवनीये प्राचीनं ज्योतिर्दधाना उत्तमां ज्वालामुत्पादयन्तौ । कीदृशेन हविषा? मधुना मधुरेण ॥
8अष्टमीमाह - सरस्वती इडा भारती चेत्यष्टमप्रयानदेवस्य तिस्रो मूर्तयः । ताश्च देवीर्हविषा वर्धमानास्सत्य इन्द्रं जुषाणा सेवमाना वर्तन्ते । तत्र दृष्टान्तः - वृषणं न पत्नीः यथा पन्त्यः सेक्तारं सेवन्ते तद्वत् । कीदृशमिन्द्रम्? अच्छिन्नं तन्तुं अविच्छिन्नं पुत्रपौत्रादिसङ्घं तन्वानम् । कीदृशेन हविषा? पयसा क्षीरसदृशेन । कीदृशी भारती? देवी द्योतमाना विश्वमूर्तिः स्वेच्छागृहीतबहुशरीरयुक्ता ॥
9नवमीमाह - नवमप्रयाजदेवस्त्वष्टृशब्देनोच्यते । सोऽयमिन्द्रार्थं शुष्मं बलं दधत् संपादयतु । कीदृशस्त्वष्टा? अपाकः बालो न भवतीत्यर्थः । यशसे यशसोऽर्थे पुरुणि बहूनि कार्याण अचिष्टुः अचैषीत् संपादितवानित्यथः । स्वयं वृषा सेचनसमर्थः भूरिरेताः बह्वपत्यबीजयुक्तः वृषणं सेचनसमर्थमिन्द्रं यजन् पूजयतु । यज्ञस्य मूर्धन् आहवनीये देवान् समनक्तु सम्यग्घविः प्रापयतु ॥
10दशमीमाह - दशमप्रयाजदेवो वनस्पतिः । स च मधुना मधुरेण घृतेन हव्यं स्वदाति स्वादूकरोति । तत्र दृष्टान्तः - पाशैरवसृष्टो न यथा कारागृहे बद्धः पुरुषः पाशैर्मुक्तस्सत् स्वगृहे गत्वा विस्रम्भेण व्यापारं करोति तद्वत् । किं कुर्वन्? त्मन्या समञ्जन् आत्मनैव सम्यग्गच्छन् स्वतन्त्रस्सन्नित्यर्थः । स्वातन्त्र्ये दृष्टान्तः - शमिता देवो न यथा पशोर्विशसनकर्ता विशसने स्वतन्त्रस्तद्वत् । पुनः किं कुर्वत्? हव्यैरिन्द्रस्य जठरं उदरं पृणानःपूरयन् ॥
11एकादशीमाह - इन्द्रशब्दः सर्वप्रयाजसाधारणदेवतावाची । सोऽयमिन्द्रो यज्ञस्य मूर्धन् आहवनीये स्वाहा हुतं हविर्जुषताम् । कीदृश इन्द्रः? स्तोकानामिन्दुं प्रति शूरः स्तोकानां हविर्लेशानां मध्ये योऽयमिन्दुरतिस्वल्पोंऽशस्तं प्रति शूर आदरवान् अल्पमपि हविर्भागं नावजानातीत्यर्थः । वृषायमाणः वृषवदाचरन् । यथा वृषो गोषु बहून्वत्सानुत्पादयति तद्वदयं बहुत्प्रजोत्पादक इत्यर्थः । वृषभः कामानां वर्षयिता । तुराषाट्, तूर्णं सहते शत्रूनभिभवतीत्यर्थः । किं कुर्वन्? घृतप्रुषा घृतसंगतेन मधुना मधुरेण रसेन हव्यमुन्दन् पुरोडाशादिरूपं हविर्द्रवीकुर्वन् । ता एताः पुरोरुगाख्या एकादशसंख्याका ऋचः प्रयाजानां याज्या आप्रिय इति चोच्यन्ते । हविःप्रक्षेपात्पूर्वपाठत्वात्पुरोरुचः । इज्यन्ते प्रयाजा आभिरिति याज्याः । देवताः सर्वतः प्रीणयन्तीत्याप्रियः ॥
इति तैत्तिरीयब्राह्मणभाष्ये षष्ठप्रपाठकेऽष्टमोऽनुवाकः ॥  
