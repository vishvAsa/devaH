

  
(SB) 1द्वितीयेऽनुवाके प्रथमामृचमाह - हे ताजित्! अश्वमेधे कर्मणि प्रयुज्यमान! हे अश्व! उदेहि जलमध्यादुद्गच्छ ॥ अत्राश्वमेधे भारद्वाजसूत्रम् - 'अश्वमपोऽवगाह्य स्नापयित्वा समुह्य ततो ह्यस्तारमनुदकमुदानयति उदेहि वाजिन्नित्यष्टाभिः' इति ॥ अतोऽत्राश्वमेधगतमश्वं संबोध्योच्यते योऽयमश्वोऽप्स्वन्तर्वर्तते स त्वमुदेहि, उद्गत्य च सूनृतावत् प्रीतियुक्तमिदं राष्ट्रमाविश ॥ इहास्यतामिह भुज्यतामित्येवंरूपा वाणी सूनृता ॥ अस्य चाश्वस्य पजापतिजन्यत्वेन तद्रूपत्वमुपचर्य प्रशस्यते - योऽश्वः स्वकारणभूतप्रजापतिरूपेण रजोगुणयुक्तत्वाद्रोहितस्सन् इदं विश्वं जनान उत्पादयामास, स प्रजापतिरूपोऽश्वो नोऽस्मानेतेषु राष्ट्रेषु सुधितान् सुखयुक्तान्कृत्वा स्थापयतु ॥॥
2अथ द्वितीयामाह - हे रोहित! रोहिद्वर्ण! प्रजापतिस्वरूपाश्च! रोहं रोह भौमं भोगं स्वर्गभोगं आरुरोह आरोहणं कुरु ॥ काभिः? प्रजाभिस्सह ॥ कमिव? वृद्धिमिच्छतां प्रजानां संबन्धि उपस्थं प्रत्यारोहणमिव ॥ ताभिः प्रजाभिः सह संरब्ध उत्साहयुक्तस्सन् षडुर्मीः अविदत् ज्ञातवानसि ॥ उर्वीर्गातुं गन्तुं प्रपश्यन्निह राष्ट्रं आहाः आहृतवानसि ॥ तव प्रेक्षणवशाद्राष्ट्रस्था जनाः संनिहिता इत्यर्थः ॥॥
3अथ तृतीयामाह - रोहितस्त्वं राष्ट्रमिह आहार्षीत् आहृतवानसि व्यास्थत् व्यास्थात् विरोधिनिष्पाद्यात् मृधो युद्धात् अश्वाभिन्नप्रजापते! तव प्रसादान्नोऽभयमस्तु ॥ अश्वाभिन्नप्रजापते! तव प्रसादात् द्यावापृथिवी द्यावापृथिव्यौ शक्वरीभिः शक्वरीछन्दोयुक्ताभिः रेवतीभिः सामाभिमानिनीभिर्देवताभिस्मह अस्मभ्यमस्मदर्थं राष्ट्रं दुहाथां पूरितवत्यौ ॥॥
4अथ चतुर्थीमाह - स रोहितः प्रजापतिः विममर्श परामर्शं कृतवाननेनेदं कर्म कृतमयमस्य फलस्य योग्य इति परामर्शः ॥ कीदृशः प्रजापतिः? विश्वरूपः सर्वजगदाकारेण वर्तमानः, तथा समाचक्राणः सम्यग्ग्रस्यमानान् फलविशेषान्कुर्वाणः ॥ ते च फलविशेषाः प्ररुहो रुहश्चेति शब्दद्वयेन निर्दिश्यन्ते ॥ प्रकर्षेण रुह्यन्ते प्राप्यन्त इति प्ररुहः स्वर्गभोगाः ॥ रुहो मानुषा भोगाः ॥ तदुभयं कुर्वाणः स प्रजापतिर्दिवं गत्वाय स्वर्गं प्राप्य महता महिम्ना स्वकीयेनात्याधिक्येन माहात्म्येन नोऽस्मदर्थमिदं राष्ट्रं स्वेन पयसा स्वकीयेन वृष्टिजलेन व्युयत्तु विशेषेण क्लेदयतु ॥॥
5अथ पञ्चमीमाह - हे रोहित! प्रजापते! त्वदीयेन तपसा या विशः प्रजाः संबभूवुः ॥ तथा ह्यन्यत्राम्नायते - 'स तपोऽतप्यत ॥ स तपस्तप्त्वा ॥ इदꣳ सर्वमसृजत' इति ॥ ते त्वदीयास्ताः प्रजा गायत्रं वत्समन्वागुः ॥ 'एष वै गायत्रियै वत्सो यदाग्रयणः' इति श्रुत्यन्तरात् ॥ आग्रयणग्रहो गायत्र्याख्यधेनोर्वत्सस्थानीयः ॥ तमाग्रयणाख्यं वत्समश्वमेधस्य मध्यमेऽहन्यनुष्ठितवन्तः ॥ ताः प्रजाः स्वेन महसा स्वकीयेनानुष्ठितेन महिमाख्यग्रहेण त्वां विशन्तु ॥ किं वहुना - माता सर्वभूतानां सम्यङ्निर्माता पुत्रवद्रक्षको रोहितोऽश्वरूपः प्रजापतिः अभ्येतु अस्मानभिलक्ष्यागच्छतु ॥॥
6अथ षष्ठीमाह - हे मरुतः! यूयं सयुजा युष्माभिस्सहावस्थितेनेन्द्रेण साकमस्मदीयान् शत्रून् प्रमृणीथ निराकुरुत ॥ रोहितः प्रजापतिरूपोऽयमश्वो वो युष्मानाऽशृणोन् शत्रुक्षयकारिण एते इति भवदीया कीर्तिं सर्वदा शृणोति ॥ कीदृशा मरुतः? उग्राः शत्रुविषये कोपयुक्ताः ॥ पृश्निर्मातैषां ते पृश्निमातरः ॥ 'पृश्नेः पुत्रा उपमासः' इति हि मन्त्रान्तरम् ॥ 'पृश्नियै वै पयसो मरुतो जाताः' इति च ब्राह्मणम् ॥ अभिद्यवः अभितो द्योतमानः त्रिसप्तासः त्रिविधाः सप्त संख्या येषां ते त्रिसप्तासः ॥ 'सप्तगणा वै मरुतः'5 इति ब्राह्मणाम्नानात् ॥ सप्तगणाः सप्तसंख्याकाः ॥ तत्र 'धुनिश्च ध्वान्तश्च' इत्यारण्यकानुवाकोक्तो गणो मध्यमः ॥ तस्मात्पूर्ववर्तिनः 'ईदृङ्च' इत्यादिनाक्तास्त्रयो गणाः ॥ 'ऋतश्च सत्यश्च'8 इत्यादिनोक्ता उत्तरभाविनस्त्रयो गणास्तत्रैकस्मिन्गणत्रये तिस्रः सप्तसंख्या विद्यन्ते तस्मात्ते त्रिसप्तास इत्युच्यन्ते ॥ स्वादुना हविषा सम्यङ्मोदन्त इति स्वादुसंमुदः ॥ अत्र मरुत इनि संबुद्ध्यन्तं पदं द्विराम्नातम्, तच्च वाक्यद्वये योजनीयम् ॥ हे मरुतः! शत्रून्प्रमृणीथ ॥ हे मरुतः! युष्मान् रोहितोऽशृणोदिति योजना ॥॥
7अथ सप्तमीमाह - योयं रोहितोऽश्वरूपः प्रजापतिः स एव पुरा द्यावापृथिव्यावुत्पादितवान् ॥ तस्मिन् रोहितेऽश्वे परमेष्ठी प्रजापतिः तन्तुं अश्वमेधतन्तुपरम्परां ततान विस्तारितवान् ॥ एक एव पद्यते गच्छतीत्येकपात् ॥ तथा च मन्त्रान्तरम् - 'सूर्य एकाकी चरति' हति ॥ स च मनुष्यवत्सृष्टिमध्ये पूनःपुनर्जन्मरहितत्वादजः तादृशः सूर्योऽपि तस्मिन् रोहितेऽश्वे शिश्रिये आश्रितवान् ॥ रोहिताश्वस्य प्रजापतिद्वारा जगत्सृष्टिकर्तृत्वात्सूर्यस्य तदाश्रितत्वं युक्तम् ॥ स च रोहितः प्रजापतिः स्वकीयेन बलेन द्यावापृथिव्यौ अदृंहत् दृढीचकार ॥॥
8अथाष्टमीमाह - रोहितः प्रजापतिः द्यावापृथिव्यौ दृढीकृतवान् ॥ तेन रोहितेन सवः स्तम्भितं स्वर्गलोको यथाऽधो न पतति तथा स्तम्भितः ॥ तथा नाकनामा स्वर्गविशेषोऽपि तेन स्तम्भितः ॥ स एव रोहितोऽन्तरिंक्षे रजसो रञ्जकस्य ज्योतिर्गणस्योदकस्य वा विमानो विशेषेण निर्माता ॥ तेन रोहितेन देवा इन्द्रादयोऽपि सुवरन्वविन्दन् स्वर्गं लब्धवन्तः ॥ एवमेतैरष्टभिर्मन्त्रैरश्वमेधगतस्याश्वस्य जलमध्यादुद्गमनं कुर्यात् ॥॥
9अथ नवमीमाह - हे जातवेदः! जुह्वो जुह्वाद्याः स्रुचः समग्रासः घृतपूर्णाः सत्यः स्वनिष्ठेन घृतेन त्वामुक्षन्ति ॥ कीदृशयो जुह्वाद्याः? भानवो घृतपूर्णत्वाद्भासमानाः ॥ कीदृशं त्वां? सुशेवं सुखेन सेवितुं शक्यं दीदिवांसं अत्यन्तं दीप्यमानं वाजिनं वेगवन्तम् ॥ अत्र त्वेति पदं द्वितीयान्तं द्विराम्नातम् ॥ तत्रैकं प्रथमान्तत्वेनोपरि नेतव्यम् ॥ हे अग्ने! त्वं भोजनानि भोक्तुं योग्यान्यस्मदीयहवींषि संसं अत्यन्तसम्यक्त्वेन युवसे मिश्रयसि स्वीकरोषीत्यर्थः ॥॥
10अथ दशमीमाह -हे अग्ने? अस्माकं महते सौभगाय सौभाग्याय शर्ध उत्सहस्व ॥ तव संबन्धीनि द्युम्नानि उत्तमानि मणिमुक्तादीनि धनान्यस्माकं सन्तु ॥ जास्पत्यं जायापतिभावं सुयमं सुष्ठु नियतं समाकृणुष्व सम्यक् संपादय ॥ शत्रूयतां शात्रवमिच्छतां पुरुषाणां महांसि तेजांसि अभितिष्ठ अभित आक्रामस्व ॥ इदं मन्त्रद्वयमाग्नेये कर्मणि द्रष्टव्यम् ॥ तत्रोत्तरस्य विवाहकर्मण्यपि विनियोगं बोधायन आह – 'अथ तथोपविश्यान्वारब्धायामुपयमनीर्जुहोत्यग्ने शर्ध महते सौभगाय' इति ॥॥
इति तैत्तिरयिब्राह्मणभाष्ये द्वितीयकाण्डे पञ्चमप्रपाठके द्वितीयोऽनुवाकः ॥  
