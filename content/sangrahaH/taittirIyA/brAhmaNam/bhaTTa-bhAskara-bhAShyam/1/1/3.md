---
title: ०३ , देवयजनार्थाः संम्भाराः
unicode_script: devanagari
---

### मन्त्रः
उद्-ध॑न्ति ।   
यद् ए॒वास्या॑ अमे॒ध्यन् तद् अप॑हन्ति ।  

अ॒पो ऽवो᳚ख्षति॒ शान्त्यै᳚ ।

सिक॑ता॒ निव॑पति ।  
ए॒तद् वा अ॒ग्नेर् वै᳚श्वान॒रस्य॑ रू॒पम् ।   
रू॒पेणै॒व वै᳚श्वान॒रम् अव॑रुन्धे ।   

####  टीका
1उद्धन्तीत्यादि ॥ गतम् । अमेध्यमिति । 'ययतोश्चातदर्थे' इत्युत्तरपदान्तोदात्तत्वम् । वैश्वानरस्य रूपमिति तद्धेतुत्वात् ।
### मन्त्रः
ऊषा॒न् निव॑पति ।
पुष्टि॒र् वा ए॒षा प्र॒जन॑नय्ँ यद् ऊषाः᳚ ॥14॥  

पुष्ट्या॑म् ए॒व प्र॒जन॑ने॒ ऽग्निम् आध॑त्ते ।

####  टीका
पुष्टिर्वा इति । पुष्टिहेतवः प्रजननहेतवश्चोक्ताः । पुष्टिप्रजननहेतौ तत्सिद्विं कुर्वन्नेवाग्निराहितो भवति ।
### मन्त्रः
अथो॑ सं॒ज्ञान॑ ए॒व ।  
सं॒ज्ञान॒ꣵ॒ ह्य्+ ए॑तत् - प॑शू॒नाय्ँ यद् ऊषाः᳚ ।

अथो अपि च सम्यक् जायन्ते परस्परमैकमत्यं गच्छन्ति पशवो येन तत् संज्ञानं प्रदेशः, तस्मिन्नग्निराहितो भवति ॥
### मन्त्रः
द्यावा॑पृथि॒वी स॒हास्ता᳚म् ।  

####  टीका
2द्यावापृथिवी इत्यादि ॥ सहास्तां अविश्लिष्टे अभूताम् ।
### मन्त्रः
ते वि॑य॒ती अ॑ब्रूताम् -  "अस्त्व् ए॒व नौ॑ स॒ह य॒ज्ञिय॒म्" इति॑ ।   
####  टीका
ते वियती विश्लेषं गच्छन्त्यौ अब्रूताम् । विपूर्वादेतेः शतरि 'उगितश्च' इति ञीप्,, 'वा छन्दसि' इति पूर्वसवर्णदीर्घत्वम्, 'शतुरनुमः' इति नद्या उदात्तत्वम् । नौ आवयोस्सम्बन्धि यत् यज्ञियं यज्ञार्हं रूपं तत् सह एवास्तु विश्लिष्टयोरप्यावयोः ।
### मन्त्रः
यद् अ॒मुष्या॑ य॒ज्ञिय॒म् आासी᳚त् ,तद् अ॒स्याम् अ॑दधात् ।   
त ऊषा॑ अभवन्न् ॥15॥  

यद् अ॒स्या य॒ज्ञिय॒म् आसी᳚त्  , तद् अ॒मुष्या॑म् अदधात् ।   

तद् अद॒दश् च॒न्द्रम॑सि कृ॒ष्णम् ऊषा᳚न् नि॒वप॑न्न्   + अ॒दो ध्या॑येत् ।   

द्यावा॑पृथि॒व्योर् ए॒व य॒ज्ञिये॒ ऽग्निम् आध॑त्ते ।  
####  टीका
गतमन्यत् ॥

### मन्त्रः
अ॒ग्निर् दे॒वेभ्यो॒ निला॑यत , +आ॒खू रू॒पङ् कृ॒त्वा ।  
####  टीका
3अग्निर्देवेभ्य इत्यादि ॥ निलायत निरगच्छन् । 'उपसर्गस्यायतौ' इति लत्वम् । आखुर्भूत्वा निलायत ।
### मन्त्रः
स पृ॑थि॒वीम् प्रावि॑शत् ।   
स ऊ॒तीᳵ कु॑र्वा॒णᳶ पृ॑थि॒वीम् अनु॒ सम॑चरत् ।   
####  टीका
रूपं च तदीयं कृत्वा ऊतीः मार्गान् कुर्वाणः पृथिवीमनु क्रमेण सर्वत्रान्तः समचरत् । लक्षणेऽनोः कर्मप्रवचनीयत्वम् । अवतेर्गतिकर्मणः करणे क्तिनि ज्वरत्वरादिना ऊठि 'ऊतियूति' इति क्तिन उदात्तत्वम् ।
### मन्त्रः

तद् आ॑खु-करी॒षम् अ॑भवत् ॥16॥  
####  टीका
तन्मार्गनिर्माणार्थमिदं पुरीषं आखुकरीषं आखूत्करः अभवत्, तत्तासु स्वदन्तदष्टासु ऊतिषु आखूत्कर उत्पन्नोऽभवत् । 'सुपां सुलुक्' इति सप्तम्या लुक् ।
### मन्त्रः
यद् आ॑खु-करी॒षꣳ स॑म्भा॒रो भव॑ति, यद् ए॒वास्य॒ तत्र॒ न्य॑क्तन् तद् ए॒वाव॑रुन्धे ।  
####  टीका
यदित्यादि । सम्भ्रियते सह निधीयत इति सम्भारः ।  
न्यक्तमिति । अस्य अग्नेः यत् तेज ऊतीकरणेन न्यक्तं न्यक् पतितं तत् सर्वं अवरुन्धे । अकर्मणि निष्ठायामपि 'गतिरनन्तरः' इति व्यत्ययेन गतेः प्रकृतिस्वरत्वम् ॥
### मन्त्रः

ऊर्ज॒व्ँ वा ए॒तꣳ रस॑म् पृथि॒व्या उ॑प॒दीका॒ उद्-दि॑हन्ति यद् व॒ल्मीक᳚म् ।   
####  टीका
4ऊर्जमित्यादि ॥ पृथिव्यास्सम्बन्धिनीं ऊर्जं अन्नं रसं सारं च उपदीकाः वल्मीकाः उद्दिहन्ति ऊर्ध्वमुपचिन्वन्ति । यद्वा …तीत्येव ।

### मन्त्रः
यद् व॑ल्मीक-व॒पा स॑म्भा॒रो भव॑ति ,    
####  टीका
यदित्यादि । वल्मीकवपा वल्मीकमृत् ।
### मन्त्रः
ऊर्ज॑म् ए॒व रस॑म् पृथि॒व्या अव॑रुन्धे ।   
####  टीका
पृथिव्या ऊर्जं रसं च अवरुन्धे ।
### मन्त्रः

अथो॒ श्रोत्र॑म् ए॒व +++(अव॑रुन्धे)+++ ।   
श्रोत्र॒ꣵ॒ ह्य् ए॑तत् पृ॑थि॒व्याः , यद् व॒ल्मीकः॑ ॥ 17 ॥  
####  टीका
अथो अपि च श्रोत्रमेव अवरुन्ध इत्येवशब्दग्रहणसामर्थ्यातिशयम् ।  
हेतुमाह - श्रोत्रं हीति । श्रोत्रं ह्येतत्पृथिव्याः वल्मीको नाम ।
### मन्त्रः
अब॑धिरो भवति य ए॒वव्ँ वेद॑ ।   

####  टीका
एवं वेदिताऽपि अबधिरो भवति ॥
### मन्त्रः
प्र॒जाप॑तिᳶ प्र॒जा अ॑सृजत ।   
तासा॒म् अन्न॒म्  उपा᳚ख्षीयत ।   
####  टीका
5प्रजापतिरित्यादि ॥ उपाक्षीयत उपक्षीयमाणमभवत् । अनुत्पत्तिरुपक्षयः । ताभ्यस्तदर्थं सूदं सूदयित्वा पृथिवीम्, षूद क्षरणे, आर्द्रां कृत्वा । सूदयतेर्णमुलि प्रत्ययात्पूर्वस्योदात्तत्वम् ।
### मन्त्रः
ताभ्य॒स् सूद॒म् उप॒-प्राभि॑नत् ।   
####  टीका
उपप्राभिनत् तत्रतत्र प्रदेशे प्रभेदनं कृतवान् पृथिव्याः ।
### मन्त्रः
ततो॒ वै तासा॒म् अन्न॒न् नाख्षी॑यत ।

####  टीका
ततः सकर्दमायां पृथिव्यां सस्योत्पत्त्या अन्नं नाक्षीयत ।  

[यद्वा] सूदोऽशोष्यजलभूमिस्थितः कर्दम: । तत्सर्वत्र पृथिव्यामुपप्राभिनत् उपप्रावर्तयत् भेदनेन उपसम्प्राप्तमकरोत् ।
### मन्त्रः
यस्य॒ सूद॑स् सम्भा॒रो भव॑ति, नास्य॑ गृ॒हे ऽन्न॑ङ् ख्षीयते ।   
####  टीका

यस्येत्यादि गतम् ॥
### मन्त्रः
आपो॒ वा इ॒दम् अग्रे॑ सलि॒लम् आ॑सीत् ।   
####  टीका
6आपो वा इदमित्यादि ॥ अपां विकारभूतं इदं सर्वं भूतजातं अग्रे प्रथमं सलिलमेव आसीत् ।
### मन्त्रः
तेन॑ प्र॒जाप॑तिर् अश्राम्यत् - "क॒थम् इ॒दꣵ स्या॒द्" इति॑ ।   
####  टीका
तेन भृतजातेन सिसृक्षितेन हेतुना प्रजापतिरश्राम्यत् तपोऽतप्यत ।  
कथं मन्यमान इत्याह - कथमिदं भूतजातं स्यादिति कथमेतद्वर्तते एवमुपपद्येतेति ।
### मन्त्रः
सो॑ ऽपश्यत् पुष्कर-प॒र्णन् तिष्ठ॑त् ।   

####  टीका
अथ तस्मिन् सलिले तिष्ठत् ऊर्ध्वमूलमवस्थितं पुष्करपर्णं पद्मपत्रं अपश्यत् तपःप्रभावात्तादृशं किंचिदहो सम्पन्नमासीत् । किं पुनस्तत्? इदमेव पुष्करपर्णम् ।
### मन्त्रः
सो॑ऽमन्यत - "अस्ति॒ वै तद् , यस्मि॑न् इ॒दम् अधि॒ तिष्ठ॒ती "ति॑ ।  
स व॑रा॒हो रू॒पङ् कृ॒त्वोप॒ न्य॑मज्जत् ।   

####  टीका
कीदृशमित्याह - इदं भूतजातं स्थावरजङ्गमात्मकं कथमिदं स्यादिति पूर्वं चिन्तितं यस्मिन्नधितिष्ठति यस्मिन् स्थाने अधिष्ठाय वर्तते तदिदमस्तीति मत्वा अप्सु निलीय अविभागापन्नां पृथिवीमन्वप्सु प्राप्तुकामो वराहो भूत्वा रूपं च तदीयं कृत्वा तस्मिन् सलिले उपन्यमज्जत् पुष्करपर्णसमीपे निमग्नोऽभूत् ।
### मन्त्रः
स पृ॑थि॒वीम् अ॒ध आ᳚र्च्छत् ।   
####  टीका
सः अधस्तात् पृथिवीं तपःप्रभावेन मृदं परिणतां आर्छत् प्राप्नोत् यत्र पुष्करपर्णमुदतिष्ठत् ।
### मन्त्रः
तस्या॑ उप॒हत्योद॑मज्जत् ।   

####  टीका
अथ तस्या मृद एकदेशं उपहत्य हस्ताभ्यां दंष्ट्रया च आदाय उदमज्जत् उत्तिष्ठतिस्म सलिलात् ।
### मन्त्रः
तत् पु॑ष्कर-प॒र्णे᳚ ऽप्रथयत् ।   
यद् अप्र॑थयत् तत् पृ॑थि॒व्यै पृ॑थिवि॒त्वम् । अभू॒द्वा इ॒दमिति॑ । तद् भूम्यै॑ भूमि॒त्वम् ।
####  टीका
कश्चिदाह - पुष्करपर्णं दृष्ट्वा प्रजापतिरमन्यत अतर्कयत् यस्मिन्निदं पुष्करपर्णमधितिष्ठति अस्ति वै तत्स्थलमिति सञ्जातानुमानप्रत्ययो वराहरूपी निमज्ज्याधस्तात्तन्मूले पृथिवीं मृदं लब्ध्वा उन्मज्ज्य तस्मिन्नेव पुष्करपर्णे तां मृदमप्रथयत् विस्तारितवान् । सा पृथिवीत्वेन परिणता । प्रथनात्पृथिवी ।
### मन्त्रः
तान्दिशोऽनु॒ वात॒स्सम॑वहत् ।   
####  टीका
तां दिशो लक्षीकृत्य वातस्समवहत् सम्प्रैरयत् ।
### मन्त्रः
ताꣳ शर्क॑राभिर् अदृꣳहत् ,- "शव्ँवै नो॑ऽभू॒द्" इति॑ ।   

####  टीका
अथ तां अस्थिरां वातेन दिशोऽनुसमुह्यमानां शर्कराभिरदृंहत् दृढां निश्चलामकरोत् प्रजापतिः यथा वातेन संवोढुं न शक्यते तादृशदार्ढ्यवतीं शर्कराभिरकरोत् ।  शं वा इति । शं सुखं दार्ढ्यप्रभवं नः अस्माकं अभूदिति ।
### मन्त्रः
तच्-छर्क॑राणाꣳ शर्कर॒त्वम् ।   

####  टीका
शर्करत्वं शर्कराणां शं कुर्वन्तीति शर्कराः । 'शमिधातोस्संज्ञायाम्' इत्यच्, पृषोदरादिः, 'त्वे च' इति ह्रस्वत्वम् ॥
### मन्त्रः
यद् व॑रा॒ह-वि॑हतꣳ सम्भा॒रो भव॑ति ।   
####  टीका
7यदित्यादि ॥ वराहविहतं वराहविकीर्णम् ।
### मन्त्रः
अ॒स्याम् ए॒वाछ॑म्बट्कारम् अ॒ग्निम् आध॑त्ते ।   

####  टीका
अछम्बट्कारं अविनाशं पृथिव्यां आधत्ते । यद्वा - वडिति सत्यनाम, तस्य छादनं यथा न भवति तथा सत्यप्रतिपाद्यमेवाग्निमाधत्ते ।
### मन्त्रः
शर्क॑रा भवन्ति॒ धृत्यै᳚ ॥20॥
####  टीका

शर्करा भवन्ति सम्भार इत्येव । धृत्यै अविचालितावस्थानाय भवति शर्करासम्भारः ।
### मन्त्रः
अथो॑ श॒न्त्वाय॑ +++(भवति)+++।   
####  टीका
अथो अपिच शन्त्वाय च भवति, शं सुखं अविचलितावस्थानहेतुकं तद्वान् भूतग्रामः शं, मत्वर्थीयो लुप्यते । अभेदोपचारो वा शुक्लादिवत् ॥
### मन्त्रः
सरे॑ता अ॒ग्निर् आ॒धेय॒ इत्य् आ॑हुः ।   

####  टीका
8सरेता इति ॥ प्रजननसामर्थ्याय कथं सरेता आहितो भवतीत्याह ।
### मन्त्रः
आपो॒ वरु॑णस्य॒ पत्न॑य आसन्न् ।   

####  टीका
आप इत्यादि । पत्नय इति छान्दसं ह्रस्वत्वम् ।
### मन्त्रः

ता अ॒ग्निर् अ॒भ्य॑ध्यायत् ।   
####  टीका
अभिध्यानं कामना ।
### मन्त्रः
तास् सम॑भवत् ।   
तस्य॒ रेत॒ᳶ परा॑ ऽपतत् ।   
तद् +धिर॑ण्यम् अभवत् ।   
####  टीका
सम्भवो मैथुनम् । गतमन्यत् ।
### मन्त्रः
यद् +धिर॑ण्यम् उ॒पास्य॑ति, सरे॑तसम् ए॒वाग्निम् आध॑त्ते ।   

####  टीका
उपास्यति उपक्षिपति ।
### मन्त्रः
"पुरु॑ष॒ इन् न्वै स्वाद् रेत॑सो बीभथ्सत॒ " इत्य् आ॑हुः ॥21 ॥  

####  टीका
पुरुष इत्यादि । इदित्यवधारणे । नु इति वितर्के । वै इति प्रसिद्धौ । 'तनुपूर्वः' इति वकारो लुप्यते । पुरुषो नूनं स्वात् आत्मीयात् रेतसो बीभत्सते जुगुप्सते । लोके खल्वेवं भवति, तस्मादग्निरपि स्वाद्रेतसो हिरण्यादुपास्तात् बीभत्सते नूनं इत्याहुः पुराविदः ।
### मन्त्रः
उ॒त्त॒र॒त उपा᳚स्य॒त्य् , अबी॑भथ्सायै ।   

####  टीका
इदानीं तत्समाधानार्थमाह - उत्तरत इति । अग्निस्थानं हित्वा तदुत्तरतस्समीपे क्षिपति प्रज्ञातं वा उत्तरत इत्युक्तम् । एवं हि क्रियमाणं अबीभत्सायै भवति ।
### मन्त्रः
अति॒-प्रय॑च्छति ।   
####  टीका
अतिप्रयच्छतीति हिरण्यमतीत्य अन्यत्किंचिद्ददाति । रजतमेवेत्येके ।
### मन्त्रः
आर्ति॑म् ए॒वाति॒-प्रय॑च्छति ।   

####  टीका

आर्तिमात्मीयामात्मानमतीत्य अन्यस्मै प्रयछति । अतोऽवगम्यते वृषलाय दातव्यमिति .। यस्मै कस्मैचिद्वाऽनिष्टाय । यथोक्तं - ' द्वेष्याय रजतं प्रयच्छति" इत्यादि ॥
### मन्त्रः

अ॒ग्निर् दे॒वेभ्यो॒ निला॑यत, अश्वो॑ रू॒पङ् कृ॒त्वा ।   
सो᳚ ऽश्व॒त्थे स॑व्ँवथ्स॒रम् अ॑तिष्ठत् ।   
####  टीका
9अग्निर्देवेभ्य इत्यादि ॥ गतम् ।
### मन्त्रः
तद् अ॑श्व॒त्थस्या᳚श्वत्थ॒त्वम् ।   
####  टीका
अश्वत्थत्वमिति । अश्वस्स्थितोऽस्मिन्निति 'सुपि स्थः' इति खः, पृषोदरादिः ।
### मन्त्रः
यद् आश्व॑त्थस् सम्भा॒रो भव॑ति , यद् ए॒वास्य॒ तत्र॒ न्य॑क्तन् तद् ए॒वाव॑रुन्धे ॥22॥  
####  टीका

आश्वत्थः अश्वत्थावयवः । 'अनुदात्तादेश्च' इत्यञ् ॥
### मन्त्रः
दे॒वा वा ऊर्ज॒व्ँ व्य॑भजन्त ।   
तत॑ उदु॒म्बर॒ उद॑तिष्ठत् ।   
ऊर्ग् वा उ॑दु॒म्बरः॑ ।   
यद् औदु॑म्बरस् सम्भा॒रो भव॑ति , ऊर्ज॑म् ए॒वाव॑रुन्धे ।   

####  टीका
10देवा वा ऊर्जमित्यादि ॥ ततः अन्नस्थानात् औदुम्बरः उदुम्बरावयवः । स एवाञ् ॥
### मन्त्रः
तृ॒तीय॑स्याम् इ॒तो दि॒वि सोम॑ आसीत् ।   
तङ् गा॑य॒त्र्य् आह॑रत् ।   
तस्य॑ प॒र्णम् अ॑च्छिद्यत ।   
तत् प॒र्णो॑ ऽभवत् ।   

####  टीका
11तृतीयस्यामिति ॥ तिस्रोपि पृथिव्यादयो दिवः पर्णं पक्षः पर्णः पलाशः ।
### मन्त्रः
तत् प॒र्णस्य॑ पर्ण॒त्वम् ॥23॥  
####  टीका

पर्णत्वमिति - पर्णपरिणामत्वात् ।
### मन्त्रः
यस्य॑ पर्ण॒मय॑स् सम्भा॒रो भव॑ति, सो॒म॒पी॒थम् ए॒वाव॑रुन्धे ।   

####  टीका
पर्णमय इति ॥ पूर्ववत् अवयवे "द्व्यचश्छन्दसि" इति मयट् ।  
सोमपीथः  सोमपानम् । औणादिकस्थक्प्रत्ययः ॥
### मन्त्रः

दे॒वा वै ब्रह्म॑न्न् अवदन्त ।   
तत् प॒र्ण उपा॑शृणोथ् - सु॒श्रवा॒ वै नाम॑ ।   
यत् प॑र्ण॒मय॑स् सम्भा॒रो भव॑ति  ब्रह्मवर्च॒सम् ए॒वाव॑रुन्धे ।
####  टीका
12देवा वै ब्रह्मन्नित्यादि ॥ ब्रह्मणि वेदे देवा अवदन्त भासमाना अर्थविशेषान्वदन्तो वेदार्थं सहासित्वा अध्यवस्यन् ।
### मन्त्रः

प्र॒जाप॑तिर् अ॒ग्निम् अ॑सृजत ।   
सो॑ ऽबिभे॒त् प्र मा॑ धख्ष्य॒तीति॑ ।   

####  टीका
प्रजापतिरग्निमित्यादि । स प्रजापतिः अबिभेत् अग्निर्मां प्रधक्ष्यतीति ।
### मन्त्रः

तꣳ श॒म्या॑ ऽशमयत् ॥24॥  
####  टीका
शम्या तां दाह्यत्वेन दत्त्वा अग्निं अशमयत् ।
### मन्त्रः
तच् छ॒म्यै॑ शमि॒त्वम् ।   
यच् छ॑मी॒मय॑स् सम्भा॒रो भव॑ति शान्त्या॒ अप्र॑दाहाय ।   
####  टीका
शमित्वमिति ॥ शाम्यत्यग्निरनयेति शमी । औणादिक इन्प्रत्ययः 'कृदिकारादक्तिनः' इति ङीष्, पूर्ववत् ह्रस्वत्वम् ॥
### मन्त्रः
अ॒ग्नेस् सृ॒ष्टस्य॑ य॒तः विक॑ङ्कत॒म् भा आ᳚र्च्छत् ,  
यद् वैक॑ङ्कतस् सम्भा॒रो भव॑ति - भा ए॒वाव॑रुन्धे ।   
####  टीका
13अग्नेरित्यादि ॥ प्रजापतिना सृष्टस्य यतः स्वकार्यं प्रतिवा गछतोऽग्नेः भाः तेजो विकङ्कतं वृक्षविशेषं आर्छत् प्रापत् । एतेश्शतरि 'शतुरनुमः' इति विभक्तेरुदात्तत्वम् ।  
वैकङ्कत इति । पूर्ववदञ् ।  
भाः अवरुन्धे । भातेरसुनि भाः । क्विपि बहुवचनं स्यादिति चेत् तदा भा आर्छदिति कथम्? । वचनव्यत्यं सवर्णदीर्घत्वाभावं वक्ष्यामीति चेत्? बाढम् ॥
### मन्त्रः
सहृ॑दयो॒ ऽग्निर् आ॒धेय॒ इत्य् आ॑हुः ।   
म॒रुतो॒ ऽद्भिर् अ॒ग्निम् अ॑तमयन्न् ।   
####  टीका
"सहृदयः इति(हि?) ॥तत्कथं स्यादित्याह - मरुत इति । अतमयन् उत्सन्नज्वालमकुर्वन् ।
### मन्त्रः

तस्य॑ ता॒न्तस्य॒ हृद॑य॒म् आच्छि॑न्दन्न् ।   
सा ऽशनि॑र् अभवत् ।   
####  टीका

तस्य तान्तस्य शान्तज्वालस्य हृदयमाच्छिन्दन् पृथक्कृतवन्तः । साऽशनिरभवदिति। गतम् ।
### मन्त्रः
यद् अ॒शनि॑-हतस्य वृ॒ख्षस्य॑ सम्भा॒रो भव॑ति - सहृ॑दयम् ए॒वाग्निम्् आध॑त्ते ॥25॥
####  टीका
अशनिहतस्येति । 'तृतीया कर्मणि' इति पूर्वपदप्रकृतिस्वरत्वम् ॥

प्रथमे तृतीयोऽनुवाकः ॥  
