---
title: प्रथमाष्टकम्  1
unicode_script: devanagari
---

## अनुवाकः ६
### मन्त्रः
दे॒वा॒सु॒रास्सँय्य॑त्ता आसन्न् ।   
ते दे॒वा वि॑ज॒यमु॑प॒यन्तः॑ ।   
अ॒ग्नौ वा॒मँव्वसु॒ सन्न्य॑दधत ।   
इ॒दमु॑ नो भविष्यति ।   
यदि॑ नो जे॒ष्यन्तीति॑ ।   
####  टीका

1देवासुरा इत्यादि ॥ व्याख्यातम् ॥
### मन्त्रः

तद॒ग्निर्नोथ्सह॑मशक्नोत् ।   
तत्त्रे॒धा विन्य॑दधात् ।   
प॒शुषु॒ तृती॑यम् ।   
अ॒फ्सु तृती॑यम् ।   
आ॒दि॒त्ये तृती॑यम् ॥45॥
####  टीका
2तदग्निर्नोत्सहमिति ॥ तत् वामं वसु अग्निः उत्सहं उत्सोढुं उद्वोढुं नाशक्नोत् । 'शकि णमुल्कमुलौ' इति कमुल् । तत् त्रेधा विभज्य पश्वादिषु एकैकं भागं विनिहितवान् पृथक्स्थापितवान् अग्निः । तृतीयमिति । 'पूरणाद्भागे तीयादन्' इति स्वार्थेऽन्प्रत्ययः, तेनाद्युदात्तः ॥
### मन्त्रः
तद्दे॒वा वि॒जित्य॑ ।   
पुन॒रवा॑रुरुथ्सन्त ।   
ते᳚ऽग्नये॒ पव॑मानाय पुरो॒डाश॑म॒ष्टाक॑पाल॒न्निर॑वपन्न् ।   


####  टीका
3देवा इति ॥ तत् वामं देवा विजित्य असुरान् पुनरवरोद्धुमैच्छन् । अथ ते वाममवरुरुत्समाना देवाः पवमानादिभ्यो हविर्निरुप्य पश्वादिषु स्थितं यद्यदग्नेस्तृतीयं तत्तदलभन्त ।
### मन्त्रः
प॒शवो॒ वा अ॒ग्निᳶ पव॑मानः ।   
यदे॒व प॒शुष्वासी᳚त् ।   
तत्तेनावा॑रुन्धत ।   
ते᳚ऽग्नये॑ पाव॒काय॑ ।   
####  टीका
पशवो वा इत्यादि । पवमानत्वात्पशुहेतुत्वात् ताच्छब्द्यम् ।

### मन्त्रः

आपो॒ वा अ॒ग्निᳶ पा॑व॒कः ।   
यदे॒वाफ्स्वासी᳚त् ।   
तत्तेनावा॑रुन्धत ॥46॥  
ते᳚ऽग्नये॒ शुच॑ये ।  
####  टीका

आपो वा इति । शोधकत्वात्पावकत्वाद्वा ताच्छब्द्यम् ।

### मन्त्रः

अ॒सौ वा आ॑दि॒त्यो᳚ऽग्निश्शुचिः॑ ।   
यदे॒वादि॒त्य आसी᳚त् ।   
तत्तेनावा॑रुन्धत ।   
####  टीका

असौ वा इति । शुद्धिहेतुत्वाद्दीप्तिहेतुत्वाद्वा ताच्छब्द्यम् ॥
### मन्त्रः
ब्र॒ह्म॒वा॒दिनो॑ वदन्ति ।   
त॒नुवो॒ वावैता अ॑ग्न्या॒धेय॑स्य ।   
आ॒ग्ने॒यो वा अ॒ष्टाक॑पालोऽग्न्या॒धेय॒मिति॑ ।

####  टीका
4ब्रह्मवादिन इत्यादि ॥ एतानि पवमानादीनि हवींषि तनुवः अङ्गानि अग्न्याधेयस्य अग्नेः । आग्नेयः खलु अष्टाकपालः स्वयमग्न्याधेय इति ब्रह्मवादिन आहुः ।
### मन्त्रः
यत्तन्नि॒र्वपे᳚त् ।   
नैतानि॑ ।   
####  टीका
भवतु किं नश्छिन्नमित्याह- तत्र यदि तं आग्नेयमेव निर्वपेत् न तु एतानि हवींषि निर्वपेदित्येव ।
### मन्त्रः

यथा॒ऽऽत्मा स्यात् ॥47॥  
नाङ्गा॑नि ।   
ता॒दृगे॒व तत् ।   
यदे॒तानि॑ नि॒र्वपे᳚त् ।   
न तम् ।   

####  टका
यथा आत्मा शरीरं स्यात् नाङ्गानि हस्तपादशिरांसि न स्युः । लौकिकोऽनुषङ्गः । तादृक्तत् केवलाग्नेयनिर्वपणम् । अथ यदि एतानि निर्वपेत् न तु तं आग्नेयं निर्वपेदित्येव ।
### मन्त्रः

यथाऽङ्गा॑नि॒ स्युः ।   
नात्मा ।   
ता॒दृगे॒व तत् ।   
उ॒भया॑नि स॒ह नि॒रुप्या॑णि ।   
य॒ज्ञस्य॑ सात्म॒त्वाय॑ ।  
####  टीका

यथाऽङ्गानि हस्तपादादीनि स्युः नात्मा स्यात् । तत्तुल्यं केवलाङ्गनिर्वपणम् । तस्मात् उभयानि अङ्गी चाङ्गानि सह निरुप्याणि अविकल्पेन निर्वप्तव्यानि । सहग्रहणेन अन्यतरत्यागो निवार्यते, न युगपद्भावो विधीयते अनिष्टत्वात् । छान्दसः क्यप् । सात्मत्वं सबलत्वं सकलत्वं वा ॥

### मन्त्रः
उ॒भयँ॒व्वा ए॒तस्ये᳚न्द्रि॒यँव्वी॒र्य॑माप्यते ॥48॥  
यो᳚ऽग्निमा॑ध॒त्ते ।   
####  टीका
5उभयं वा इत्यादि ॥ एतस्य आधातुः ।
### मन्त्रः
ऐ॒न्द्रा॒ग्नमेका॑दशकपाल॒मनु॒ निर्व॑पेत् ।  

####  टीका
अनुनिर्वपेदिति । आग्नेयस्यानुनिर्वाप्यः कार्यः ।
### मन्त्रः
आ॒दि॒त्यञ्च॒रुम् ।   
####  टीका
आदित्यमिति । अदितिर्देवता अस्यादित्यम् । 'दित्यदित्यादित्य' इति ण्यः ।
### मन्त्रः
इ॒न्द्रा॒ग्नी वै दे॒वाना॒मया॑तमायामानौ ।   
ये ए॒व दे॒वते॒ अया॑तयाम्नी ।   

####  टीका
अयातयामानौ सारभूतौ ।
####  टीका

####  टीका
अयातयाम्नी । अयातयाम्न्यौ । 'अन उपधालोपिनः' इति ङीप्, 'वा छन्दसि' इति पूर्वसवर्णदीर्घत्वम् ।
### मन्त्रः

ताभ्या॑मे॒वास्मा॑ इन्द्रि॒यँव्वी॒र्य॑मव॑ रुन्धे ।   
आ॒दि॒त्यो भ॑वति ।   
इ॒यँव्वा अदि॑तिः ।   
अ॒स्यामे॒व प्रति॑तिष्ठति ।  
####  टीका
ताभ्यामित्यादि । गतम् ॥
### मन्त्रः
धे॒न्वै वा ए॒तद्रेतः॑ ॥49॥  
यदाज्य᳚म् ।   
अ॒न॒डुह॑स्तण्डु॒लाः ।   
मि॒थु॒नमे॒वाव॑रुन्धे ।
####  टीका
6धेन्वै वा इत्यादि ॥ चरुस्तुतिः । धेन्वा विकारः आज्यम् । अनडुहो विकारः तण्डुलाः, तच्छ्रमप्रभवत्वात् । तस्माद्घृते चरुर्मिथुनलाभाय ।
### मन्त्रः
घृ॒ते भ॑वति ।   
य॒ज्ञस्यालू᳚ख्षान्तत्वाय ।   
####  टीका
घृते भवतीत्यादि । घृतसम्बन्धेन लूक्षान्तत्वाभावमिश्रितो [...भावः । लूक्षः रूक्षः मिश्रितो] वा तादृशोऽन्तः परित्यागो यस्य स तथोक्तः । तद्भावो मा भूदिति घृते चरुः कार्यः ॥
### मन्त्रः

च॒त्वार॑ आर्‌षे॒याᳶ प्राश्ञ॑न्ति ।   
दि॒शामे॒व ज्योति॑षि जुहोति ।  
####  टीका
7चत्वार इति ॥ दिशामधीना श्चत्वारः । आर्षेयाः प्राश्नन्तीति । य आत्मीयान् ऋषीन् जानन्ति त आर्षेयाः । तैः प्राशितं दिशां ज्योतिषि दिशां सम्बन्धिन्यग्नौ हुतमेव भवति ॥
### मन्त्रः

प॒शवो॒ वा ए॒तानि॑ ह॒वीꣳषि॑ ।   
ए॒ष रु॒द्रः ।   
यद॒ग्निः ॥50॥  
यथ्स॒द्य ए॒तानि॑ ह॒वीꣳषि॑ नि॒र्वपे᳚त् ।
####  टीका
8पशवो वा इत्यादि ॥ गतम् । सद्यः समाने एकस्मिन्नहनि यस्मिन्नाग्नेयस्तत्रैवाह्नि यदि एतानि निर्वपेत् ।

### मन्त्रः
रु॒द्राय॑ प॒शूनपि॑ दध्यात् ।   
अ॒प॒शुर्यज॑मानस्स्यात् ।   
####  टीका
रुद्रायेत्यादि । गतम् ।
### मन्त्रः
यन्नानु॑नि॒र्वपे᳚त् ।   
अन॑वरुद्धा अस्य प॒शव॑स्स्युः ।   
####  टीका
अथैतद्दोषपरिजिहीर्षया एतानि हवींषि नानुनिर्वपेत् पशवो वाऽनवरुद्धाः स्युः ।
### मन्त्रः
द्वा॒द॒शसु॒ रात्री॒ष्वनु॒ निर्व॑पेत् ।   
सँ॒व्व॒थ्स॒रप्र॑तिमा॒ वै द्वाद॑श॒ रात्र॑यः ।   

####  टीका
द्वादशस्वित्यादि । द्वादशसु रात्रीषु गतासु द्वादशमासात्मकसंवत्सरप्रतिमाः द्वादशरात्रयः । उपमानपूर्वपदप्रकृतिस्वरत्वम् ।
### मन्त्रः
सँ॒व्व॒थ्स॒रेणै॒वास्मै॑ रु॒द्रꣳ श॑मयि॒त्वा ।   
प॒शूनव॑रुन्धे ।   
####  टीका
संवत्सरेणेति । अपवर्गे तृतीया । शाखान्तरे - 'संवत्सरे निरुप्याणि' इत्युक्तम् । तस्याप्येवमनुग्रहः कृतो भवति ।
### मन्त्रः
यदेक॑मेकमे॒तानि॑ ह॒वीꣳषि॑ नि॒र्वपे᳚त् ॥51॥  
यथा॒ त्रीण्या॒वप॑नानि पू॒रये᳚त् ।   
ता॒दृक्तत् ।   

####  टीका
यदेकमेकमित्यादि । यद्येतानि हवींषि पृथक्तन्त्राण्येव निर्वपेत् न कश्चिदवकाश एभिः शून्यस्स्यात्, ततश्च यथा त्रीण्यावपनानि कोष्ठानि उदरैकदेशानापूरयेदशनादिभिः । ततश्च निरुच्छ्वासो म्रियेत । तत्तुल्यदोषमेषां पृथङ्निर्वपणं स्यात् ।

### मन्त्रः
न प्र॒जन॑न॒मुच्छिꣳ॑षेत् ।   
एक॑न्नि॒रुप्य॑ ।   
उत्त॑रे॒ सम॑स्येत् ।   
तृ॒तीय॑मे॒वास्मै॑ लो॒कमुच्छिꣳ॑षति प्र॒जन॑नाय ।

####  टीका
कथमित्याह - न प्रजननमित्यादि । न हि प्रजननावकाशमुच्छिष्यात् । विकरणव्यत्ययेन श्नमः परः शप् । ततश्च प्रजननाभावात् प्रजापशुहीनस्स्यात् । तत्मात् एकं पवमानाय निरुप्य उत्तरे हविषी समस्येत् समानतन्त्रेण कुर्यात् । एवं हि तृतीयं लोकं अवकाशं प्रजननाय उच्छिनष्टि ।
### मन्त्रः
तम्प्र॒जया॑ प॒शुभि॒रनु॒प्रजा॑यते ।   
अथो॑ य॒ज्ञस्यै॒वैषाऽभिक्रा᳚न्तिः ।   
####  टीका
ततस्तं लोकमनु तेन लोकेन हेतुना प्रजया पशुभिः प्रजायते यजमानः । लक्षणेऽनोः कर्मप्रवचनीयत्वम् । अथो अपिच यज्ञस्याभिक्रान्तिरेषा यदुत्तरयोः समसनं उपर्याक्रमणं अभिक्रमणम् ॥

### मन्त्रः
र॒थ॒च॒क्रम्प्रव॑र्तयति ।   
म॒नु॒ष्य॒र॒थेनै॒व दे॑वर॒थम्प्र॒त्यव॑रोहति ॥52॥  
####  टीका
8रथचक्रमिति विधिः ॥ गार्हपत्यान्वाहार्यपचनाहवनीयक्रमेण प्रवर्तयति । मनुष्यरथेन अनेन चक्रेण गत्वा देवरथं प्रत्यवरुह्य तमधिष्ठाय देवीभूतो गच्छति, न पद्भ्यां व्रजति ॥

### मन्त्रः
ब्र॒ह्म॒वा॒दिनो॑ वदन्ति ।   
हो॒त॒व्य॑मग्निहो॒त्राँ (३)न हो॑त॒व्या (३) मिति॑ ।   
यद्यजु॑षा जुहु॒यात् ।   
अय॑थापूर्व॒माहु॑ती जुहुयात् ।   
####  टीका
10ब्रह्मवादिन इत्यादि ॥ पवमानहविर्भ्यः प्राग्विचार्यते । 'विचार्यमाणानाम्' इत्युभयत्र प्लुतः । यदि मन्त्रेण जुहुयात् अयथापूर्वं यथानुपूर्व्यामाहुतिं न जुहुयात् । अग्नेस्संस्कारमसमाप्य मन्त्रानन्तर्गतान् [तन्त्रानन्तर्गतं] पूर्वं येऽग्निहोत्रं जुह्वति तत्प्रतिक्रियाऽ [तत्प्रक्रियाऽ] तिलङ्घनेन आहुती हुते स्याताम् ।
### मन्त्रः
यन्न जु॑हु॒यात् ।   
अ॒ग्निᳶ परा॑भवेत् ।   
तू॒ष्णीमे॒व हो॑त॒व्य᳚म् ।
अथैतद्दोषो मा प्रसंजीति यदि न जुहुयात् तदा अग्निः पराभवेत् नश्येत् । तस्मात्तूष्णीं होमेनोभयदोषनिवृत्तिः ।
### मन्त्रः
य॒था॒पू॒र्वमाहु॑ती जु॒होति॑ ।   
नाग्निᳶ परा॑भवति ।   
####  टीका
यथापूर्वमिति । न कश्चिदयथापूर्वानुष्ठानशेषः, तूष्णीं होमस्य अकृतप्रायत्वात् । यद्वा यथापूर्वं क्रमानतिक्रमेण । अयमेव क्रमः इदानीमयममन्त्रेण हूयत इति होमस्य च वृक्तत्वात् न पराभवोऽग्नेः ॥

### मन्त्रः
अ॒ग्नीधे॑ ददाति ॥53॥  
अ॒ग्निमु॑खाने॒वर्तून्प्री॑णाति ।   
####  टीका

11अग्नीध इत्यादि ॥ अग्निना सह आग्नेयानृतून् प्रजाता वा प्रजाः प्रीणाति । यद्वा - स्वयमग्निरेवाग्नीत् तस्मादग्नीधः पूजया अग्निमुखाः अग्निप्रधानाः सर्वे भृत्यादयः प्रजाः प्रीता भवन्ति ।
### मन्त्रः
उ॒प॒बर्‌ह॑णन्ददाति ।   
रू॒पाणा॒मव॑रुद्ध्यै ।   
####  टीका

उपबर्हणं सर्वसूत्रोपधानं सर्वरूपलाभाय भवति ।
### मन्त्रः

अश्व॑म्ब्र॒ह्मणे᳚ ।   
इ॒न्द्रि॒यमे॒वाव॑रुन्धे ।   
####  टीका

अश्वो ब्रह्मणे दीयमानो' वीर्यवत्त्वादिन्द्रियलाभहेतुः ।

### मन्त्रः
धे॒नुꣳ होत्रे᳚ ।   
आ॒शिष॑ ए॒वाव॑रुन्धे ।   
####  टीका
धेनुर्होत्रे दीयमाना कामप्रदत्वादाशिषां लाभाय ।
### मन्त्रः

अ॒न॒ड्वाह॑मध्व॒र्यवे᳚ ।   
वह्नि॒र्वा अ॑न॒ड्वान् ।   
वह्नि॑रध्व॒र्युः ॥54॥  
####  टीका
अनोवहनसमर्थोऽनड्वान् अध्वर्यवे दीयमानः वहित्वाद्वोढृत्वाच्च तादृशमात्मनो वोढृ यज्ञफलं यजमानो लभते ।
### मन्त्रः
वह्नि॑नै॒व वह्नि॑ य॒ज्ञस्याव॑रुन्धे ।   
मि॒थु॒नौ गावौ॑ ददाति ।   
मि॒थु॒नस्याव॑रुद्ध्यै ।   
वासो॑ ददाति ।   
स॒र्व॒दे॒व॒त्यँ॑व्वै वासः॑ ।   
सर्वा॑ ए॒व दे॒वता᳚ᳶ प्रीणाति ।
####  टीका

मिथुनौ स्त्रीपुंसौ दीयमानौ गावौ मिथुनलाभाय भवतः । सङ्घथान्तराणामनन्तर्भावात् । द्वादशमासात्मकस्य संवत्सरस्य लाभः ।
### मन्त्रः  
आ द्वा॑द॒शभ्यो॑ ददाति ।   
द्वाद॑श॒ मासा᳚स्सँव्वथ्स॒रः ।   
सँ॒व्व॒थ्स॒र ए॒व प्रति॑तिष्ठति ।   
काम॑मू॒र्ध्वन्देय᳚म् ।   
अप॑रिमित॒स्याव॑रुद्ध्यै ॥55॥  
####  टीका
द्वादशभ्य ऊर्ध्वं कामं यथेष्टं देयं ययाकयाचित्सङ्ख्यया सङ्ख्येयं देयं अपरिमितमिति यावत् । अपरिमितस्य फलस्य लाभाय भवति ॥

इति प्रथमे षष्ठोऽनुवाकः ॥  
