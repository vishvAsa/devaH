---
title:  ०५, सम्भारसयुक्तायतनेषु पवमानहवींषि
unicode_script: devanagari
---

### मन्त्रः

प्र॒जाप॑तिर् वा॒चस् स॒त्यम् अ॑पश्यत् ।   
तेना॒ग्निम् आध॑त्त ।   
तेन॒ वै स आ᳚र्ध्नोत् ।   
####  टीका
1प्रजापतिर्वाच इत्यादि ॥ वाचस्सम्बन्धि यत् सत्यं सति साधु अभिमतसाधनसमर्थं रूपं तेनाग्निमाधाय स प्रजापतिः आर्ध्नोत् कल्याणभाजनमभूत् ।
### मन्त्रः
"भूर् भुव॒स् सुव॒र्" इत्य् आ॑ह ।   
ए॒तद् वै वा॒चस् स॒त्यम् ।   

य ए॒तेना॒ग्निम् आ॑ध॒त्ते + ऋ॒ध्नोत्य् ए॒व ।   
####  टीका

भूर्भुवस्सुवरित्याहेत्यादि । गतम् ।
### मन्त्रः
अथो॑ स॒त्य-प्रा॑शूर् ए॒व भ॑वति ।   

####  टीका
अथो अपिच सत्यप्राशूः सत्यपराक्रमो भवति । प्रकर्षेण अश्यते व्याप्यते अभिमतमनेनेति प्राशूः पराक्रमः । 'कृपावाञि' इत्युण्प्रत्ययः, वर्णविकारश्छान्दसः । यद्वा - सत्यप्राशूः सत्येन प्रकृष्टं समन्ताच्च वर्धमानो भवति । श्वयतेः प्राङुपसृष्टात् क्विपि सम्प्रसारणे दीर्घत्वे च रूपम् । छान्दसं पूर्वपदान्तोदात्तत्वम् ।
### मन्त्रः
अथो॒ य ए॒वव्ँ वि॒द्वान् अ॑भि॒-चर॑ति, स्तृ॒णु॒त ए॒वैन᳚म् ॥35॥  
####  टीका
अथो अपिच य एवं विद्वानभिचरति यदा तु मारयितुमिच्छति स एनं अभिचर्यमाणं स्तृणुत एव हिनस्त्येव सर्वाभिमतसिद्धिहेतुत्वाद्वाचस्सत्यवेदनस्य ॥
### मन्त्रः

"भूर्" इत्य् आ॑ह ।   
प्र॒जा ए॒व तद् यज॑मानस् सृजते ।   

"भुव॒" इत्य् आ॑ह।   
अ॒स्मिन्न् ए॒व लो॒के प्रति॑-तिष्ठति ।  

"सुव॒र्" इत्य् आ॑ह ।   
सु॒व॒र्ग ए॒व लो॒के प्रति॑-तिष्ठति ।
####  टीका
2भूरित्याहेत्यादि ॥ अवयवादेव समुदायस्तुतिः । उक्तेन क्रमेण भूरादीनां गार्हपत्यात्मनां जनादिलाभहेतुत्वात् ।
### मन्त्रः
त्रि॒भिर् अ॒ख्षरै॒र् गार्ह॑पत्य॒म् आद॑धाति ।   
त्रय॑ इ॒मे लो॒काः ।   
ए॒ष्व् ए॑वैन॑ल्ँ लो॒केषु॒ प्रति॑ष्ठित॒म् आध॑त्ते ।  

सर्वै᳚ᳶ प॒ञ्चभि॑र्  आहव॒नीय᳚म् +++(आद॑धाति )+++॥36॥  

####  टीका
त्रिभिरिति । भूर्भुवस्सुवरिति त्रित्वान्वयात्त्रिष्वपि लोकेषु सर्वं वाचस्सत्यमाप्नोति यजमानमापयति । यद्वा - स्वर्गे लोके निमित्ते स्वर्गलोकार्थं सर्वं वाचस्सत्यं सर्वं व्याहृतिसाध्यं फलमाप्नोति ।
### मन्त्रः
सु॒व॒र्गाय॒ वा ए॒ष लो॒कायाधी॑यते यद् आ॑हव॒नीयः , सु॒व॒र्ग ए॒वास्मै॑ लो॒के वा॒चस् स॒त्यꣳ सर्व॑म् आप्नोति ।   

####  टीका
आहवनीयस्य वाचस्सत्येन अशेषेणाधानात् सर्वार्थत्वेऽपि प्राधान्यात् स्वर्गायेत्युक्तम् ॥

### मन्त्रः

त्रि॒भिर् गार्ह॑पत्य॒म् आ द॑धाति ।   
प॒ञ्चभि॑र्  आहव॒नीय᳚म् +++(आदधाति)+++।   
अ॒ष्टौ सम्प॑द्यन्ते ।   
अ॒ष्टाख्ष॑रा गाय॒त्री , गा॒य॒त्रो᳚ ऽग्निर् , यावा॑न् ए॒वाग्निस् तम् आध॑त्ते ॥37॥  
####  टीका
3त्रिभिरित्यादि ॥ पञ्चसु [अष्टसु] हि द्वौ वर्गौ । आद्यस्त्रिकः अन्यः पञ्चकः तत्र द्वयोर्वर्गयोरष्टौ वर्गिणः । ततोऽष्टत्वान्वयात् अष्टाक्षरगायत्र्यात्मा अग्निर्यावान् यावत्फलसाधनः सर्वं आहितो भवति ॥
### मन्त्रः
प्र॒जाप॑तिᳶ प्र॒जा अ॑सृजत ।   

ता अ॑स्माथ् सृ॒ष्टाᳶ परा॑चीर् आयन्न् ।   

####  टीका
4प्रजापतिः प्रजा इत्यादि ॥ प्रजापतिना सृष्टाः प्रजाः पराचीः पराच्यः अपुनरावृत्तौ अस्मात्प्रजापतेः आयन् आगच्छन्, 'वा छन्दसि' इति पर्वूसवर्णदीर्घः 'अनिगन्तोञ्चतौ' इति गतेः प्रकृतिस्वरत्वम् ।
### मन्त्रः
ताभ्यो॒ ज्योति॒र उद् -अ॑गृह्णात् ।   
####  टीका
अथ प्रजापतिः ताभ्यः तदागमनाय ज्योतिः अग्निं उद्गृह्णात् दीप्तज्वालमूर्ध्वं अधारयत् ।
### मन्त्रः
तञ् ज्योति॒ᳶ पश्य॑न्तीᳶ प्र॒जा अ॒भि-स॒माव॑र्तन्त ।   

####  टीका
अथ ज्योतिः द्योतमानं ज्वलन्तमग्निं पश्यन्तीः पश्यन्त्यः प्रजाः तं प्रजापतिं अभिसमावर्तन्त तदाभिमुख्येन सम्भूय आवृत्ताः निवृत्ताः अभवन् ।
### मन्त्रः
उ॒परी॑वा॒ग्निम् उद् गृ॑ह्णीयाद् उ॒द्धरन्न्॑ ।   
####  टीका
तस्मात् उद्धरन् उद्धरणार्थं प्रणयनार्थं अग्निमुपरि गृह्णीयान् यथा सर्वाः प्रजाः पश्येयुः नात्युच्चमिति प्रतिपादनार्थमिवेतीत्युक्तम् ।
### मन्त्रः
ज्योति॑र् ए॒व पश्य॑न्तीᳶ प्र॒जा यज॑मानम् अ॒भि स॒माव॑र्तन्ते ।   

####  टीका
ज्योतिरेवेत्यादि । यथा कश्चिद्दर्शनीयपदार्थपाणिः निबिडितनिकटः प्रजाभिर्भवति एवं ज्योतिर्दर्शनलम्पटा एव सत्यः प्रजा यजमानमभिसमागम्य वर्तन्ते ॥

### मन्त्रः
प्र॒जाप॑ते॒र् अख्ष्य् अ॑श्वयत् ।   

####  टीका
5प्रजापतेरक्षीत्यादि ॥ अश्वयत् उच्छूनमभवत् ।
### मन्त्रः
तत् परा॑ ऽपतत् ।   
तद् अश्वो॑ ऽभवत् ।   
तद् अश्व॑स्याश्व॒त्वम् ॥38॥  
####  टीका
तत् तत एव पराऽपतत् ततः अश्वः समजनि, तस्मात् अश्वत्वमश्वस्य । अश्वयदित्यश्वः, श्वयतेरौणादिको डः, आदावकारोपजनः । भूतत्व द्योतको वा निपातः ।
### मन्त्रः
ए॒ष वै प्र॒जाप॑तिर् यद् अ॒ग्निः ।   
प्रा॒जा॒प॒त्यो ऽश्वः॑ ।   

####  टीका
अग्निः प्रजापतिः सर्वदेवतात्मकत्वात् । प्राजापत्योऽश्वः, तदक्षिपरिणामत्वात्, ।
### मन्त्रः
यद् अश्व॑म् पु॒रस्ता॒न् नय॑ति स्वम् ए॒व चख्षु॒ᳶ पश्य॑न् प्र॒जाप॑ति॒र् अनूदे॑ति ।   
####  टीका
तस्मादश्वस्य पुरस्तान्नयनेन स्वीयमेव चक्षुः आत्मीयचक्षुर्भूतमश्चं पश्यन् प्रजापत्यात्मना अग्निः अनूदेति अनूद्गच्छति ।
### मन्त्रः
व॒ज्री वा ए॒षो यद् अश्वः॑ ।   
####  टीका
वज्री वा इत्यादि । अश्वो वज्रीव वज्रपाणिरिव महाबलः । 'वज्री वा एष यदश्वो दद्विरन्यतोदद्भ्यो भूयान् लोमभिरुभयादद्भ्यः' इत्यश्वस्य वज्रित्वं प्रतिपादितम् ।
### मन्त्रः
यद् अश्व॑म् पु॒रस्ता॒न् नय॑ति, जा॒तान् ए॒व भ्रातृ॑व्या॒न् प्रणु॑दते ।

####  टीका
तस्मादश्वस्य पुरस्तान्नयनं जातानां शत्रूणां प्रणोदाय विनाशाय च भवति ।
### मन्त्रः
+++(यद् अश्व॑म्)+++ पुन॒र् आव॑र्तयति , ज॒नि॒ष्यमा॑णान् ए॒व प्रति॑-नुदते ।   
####  टीका
अथ तेनैव पथा अश्वस्य पुनरावर्तनया जनिष्यमाणानां प्रतिनोदः उत्पत्तिनिरोधो भवति ॥

### मन्त्रः
न्य् आ॑हव॒नीयो॒ गार्ह॑पत्यम् अकामयत ।   
नि-गार्ह॑पत्य आहव॒नीय᳚म् +++(अकामयत)+++ ।   
####  टीका
6न्याहवनीय इत्यादि ॥ निभृतं चौर्येण भर्तुं कामना निकामना । यथा - 'तदग्निर्न्यकामयत' इति । आधारधर्म एव आधेये उपचर्यते यथा गेहं मुषितमिति । गार्हपत्यस्य महिमानं आहवनीयो न्यकामयत आहवनीयस्य च गार्हपत्यः ।
### मन्त्रः
तौ वि॒भाज॒न् न+ अश॑क्नोत् ।   

####  टीका
तौ तथा निकामयमानौ सङ्कीर्णमहिमानौ विभाजं विभक्तुं अयमाहवनीयोऽयं गार्हपत्य इति पृथक्त्वेन निश्चेतुं नाशक्नोत् प्रजापतिः ।
### मन्त्रः
सो ऽश्व॑ᳶ पूर्व॒-वाड् भू॒त्वा प्राञ्च॒म् पूर्व॒म् उद॑वहत् ।   
####  टीका
अथ स प्रजापतिः पूर्ववाट् अश्वो भूत्वा प्राञ्चं अग्निं आहवनीयं पूर्वमुदवहत् । सैव तयोर्विभक्तिः आसीत् ।
### मन्त्रः
तत् पू᳚र्व॒-वाह॑ᳶ पूर्व-वा॒ट्त्वम् ।   
####  टीका
पूर्ववाट्त्वमिति । पूर्वं वोढुमारब्धवान् पर्वूवाट् 'वहश्च' डति ण्विः । स पूर्ववाण्णामाश्वविशेषः यो वोढुं प्रथममारब्धवान् ।
### मन्त्रः
यद् अश्व॑म् पु॒रस्ता॒न् नय॑ति, विभ॑क्तिर् ए॒वैन॑यो॒स् सा ।   
####  टीका
विभक्तिरिति । अश्वस्य पुरस्तात्प्राञ्चमग्निं प्रति नयनं सैव अनयोः विभक्तिः पृथग्भावः ।
### मन्त्रः

अथो॒ नाना॑वीर्याव् ए॒वैनौ॑ कुरुते ॥40॥  
####  टीका
अथो अपिच एनौ अग्नी नानावीर्यौ पृथक्छक्तिकौ । पुरस्तान्नयनेनानेन कुरुते । नानोपचारत्वात् नानावीर्यत्वम् ॥

### मन्त्रः
यद् उ॒पर्य् उ॑परि॒ शिरो॒ हरे᳚त् , प्रा॒णान् विच्छि॑न्द्यात् ।   
####  टीका
7यदुपर्युपरीत्यादि ॥ यदुक्तम् 'उपरीवाग्निमुद्गृह्णीयादुद्धरन्' इति तद्विशेष्यते । यद्युपर्युपरि शिरः शिरसोऽप्युपरि यदि हरेत् यद्युद्गृह्वीयात् प्राणान् अस्य विच्छिन्द्यात् प्राणानतिक्रम्य गतत्वात् ।
### मन्त्रः

अ॒धो॑ ऽध॒श् शिरो॑ हरति ।   
####  टीका

तस्माच्छिरसोऽधस्तादेव हरति, नोपरि न समम् । तावत्येव यदुद्ग्रहणं तत्कर्तव्यमिति । 'उपरीवाग्निम्'14 इति चेवशब्देन प्रागेवैतत्प्रतिपादितम् । 'उपर्यध्यधसः सामीप्ये' इति द्विर्वचनम्, 'धिगुपर्यादिषु त्रिषु' इति द्वितीया । अधश्शब्दोसिप्रत्ययान्तोन्तोदात्तः ।
### मन्त्रः
प्रा॒णाना᳚ङ् गोपी॒थाय॑ इय॒त्य् अग्रे॑ हरति ।   
अथ॑+ इय॒त्य् अथ॑+इय॑ति ।    

####  टीका
गोपीथाय रक्षणाय । गुपेरौणादिकस्थक्प्रत्ययः ईडागमश्च ॥

8इयतीति ॥ इयति प्रमाणे जानुदघ्ने नाभिदघ्ने ग्रीवदघ्न इत्यर्थः ।

### मन्त्रः
त्रय॑ इ॒मे लो॒का ए॒ष्व् ए॑वैन॑ल्ँ लो॒केषु॒ प्रति॑ष्ठित॒म् आध॑त्ते ।   
####  टीका
त्रय इत्यादि । गतम् ॥

### मन्त्रः
प्र॒जाप॑तिर्॒ अग्निम् अ॑सृजत ।   
सो॑ ऽबिभे॒त् - "प्र मा॑ धख्ष्य॒ती"ति॑ ॥41॥  
तस्य॑ त्रे॒धा म॑हि॒मान॒व्ँ व्यौँ॑हत् + शान्त्या॒ अप्र॑दाहाय ।   

####  टीका
9प्रजापतिरग्निमित्यादि ॥ एकधा स्थितात् महिम्नोऽबिभ्यत् त्रेधा तं व्यौहत् महत्त्वोपलक्षितमग्नेश्शरीरं त्रेधा विभागेन अल्पमल्पं स्थापितवान् प्रजापतिः । तच्छान्त्यर्थमग्नेरभवत् आत्मनश्च अप्रदाहाय । ततोस्य प्र मा धक्ष्यतीति भीतिश्च निवृत्ता ।
### मन्त्रः
यत् त्रे॒धा ऽग्निर् आ॑धी॒यते᳚ म॒हि॒मान॑म् ए॒वास्य॒ तद् व्यू॑हति, शान्त्या॒ अप्र॑दाहाय ।   
####  टीका
यत्त्रेधेत्यादि । गतम् ।
### मन्त्रः
पुन॒र् आव॑र्तयति ।   
म॒हि॒मान॑म् ए॒वास्य॒ सन्द॑धाति ।

####  टीका
पुनरावर्तयतीत्यादि । त्रेधा विभज्य पुनः आहवनीयसमीपमागच्छति । तेन त्रेधाविभक्तं अस्य महिमानं संदधाति संहतमेकत्र स्थापयति विभक्तं पुनरेकीकरोति । केचित्तु प्रयोजककर्तृव्यापारमुपपादयन्त एवमाहुः - त्रेधा प्रतिष्ठाप्य पुनरावृत्त्य आहवनीयं प्रतिष्ठापयतीति प्रतिष्ठा आवर्त्यत इति ॥
### मन्त्रः
प॒शुर् वा ए॒षो यद् अश्वः॑ ।   
ए॒ष रु॒द्रो यद् अ॒ग्निः ।   
####  टीका
10पशुर्वा इत्यादि ॥ अश्वोऽयं पशुः । अग्निरयं च रुद्रः ।
### मन्त्रः

यद् अश्व॑स्य प॒दे᳚ ऽग्निम् आ॑द॒ध्याद् , रु॒द्राय॑ प॒शून् अपि॑-दध्यात् ।   
####  टीका

तस्मात् अश्वस्य पदे अग्निनिधानेन रुद्राय पशूनपिदध्यात् ।
### मन्त्रः
अ॒प॒शुर् यज॑मानस् स्यात् ।   
####  टीका
ततः पशुहीनो यजमानः स्यात् ।
### मन्त्रः
यन् नाक्र॒मये᳚त् अन॑वरुद्धा अस्य प॒शव॑स् स्युः ।   
####  टीका
अथैतद्दोषपरिजिहीर्षया अश्वस्य पदं अग्निं नाक्रमयेत् पश्ववरोधो न स्यात् तेषामनाक्रान्तत्वात् । ततस्ते जह्युरेनम् । तस्माद्दोषद्वयं मासंजीति पदस्य पार्श्वे अग्निं निदध्यात् । आद्यादिभ्यस्तसिः ।

### मन्त्रः
पा॒र्श्व॒त आक्र॑मयेत् ।
यथा ऽऽहि॑तस्य +अ॒ग्नेर् अङ्गा॑रा अभ्य् अव॒वर्ते॑रन्न् ।   
अव॑रुद्धा अस्य प॒शवो॒ भव॑न्ति ।   
न रु॒द्रायापि॑-दधाति ॥43॥  

####  टीका

पार्श्वं विशिनष्टि - यथा यावति पार्श्वे आहितस्य ज्वलितस्याग्रेः अङ्गाराः अश्वस्य पदमभ्यववर्तेरन् - आक्रम्य पदस्योपरि तिष्ठन्ति तावति पार्थे निदध्यात् । एवं पदस्याङ्गाराभिवर्तनेन पशवोऽवरुद्धा भवन्ति पदे अग्नेरनिधानात् रुद्रायापिहिताश्च न भवन्ति ॥
### मन्त्रः
त्रीणि॑ ह॒वीꣳषि॒ निर्व॑पति ।   
वि॒राज॑ ए॒व विक्रा᳚न्त॒य्ँ यज॑मा॒नो ऽनु॒-विक्र॑मते ।   

अ॒ग्नये॒ पव॑मानाय , अ॒ग्नये॑ पाव॒काय॑ , अ॒ग्नये॒ शुच॑ये ।
यद् अ॒ग्नये॒ पव॑मानाय नि॒र्वप॑ति  , पु॒नात्य् ए॒वैन᳚म् ।
####  टीका
11त्रीणीत्यादि ॥ विराडग्निविशेषः 'सा विराडभवत्' इति प्रसिद्धः । तस्य विक्रान्तं अनुविक्रमते यजमानः ।

का पुनस्तस्य विक्रान्तिः 'सा ततः प्राच्युदक्रामत्'15 इत्यत्र प्रतिपादिता पञ्चधा पुनरग्नेर्विक्रान्तिः । अत्राप्यैन्द्राग्नादित्याभ्यां अनुनिर्वाप्याभ्यां सह पञ्च हवींषि भवन्ति । त्रिग्रहणमुपलक्षणम् । यद्वा - 'सा ततः प्राच्युदक्रामत्' इत्यत्र प्रतिपादितं अन्नप्रजापश्वादिसम्पादनसामर्थ्यं विक्रान्तिः । तत्सामर्थ्यवान्भवति यजमानः एतैर्हविर्भिस्त्रिभिरेव ॥

### मन्त्रः

यद् अ॒ग्नये॑ पाव॒काय॑ +++(नि॒र्वप॑ति)+++ पू॒त ए॒वास्मि॑न्न्््् अ॒न्नाद्य॑न् दधाति ।   
####  टीका
12तामेव विक्रान्तिं दर्शयति - यदग्नय इत्यादि ॥ प्रथमेन तावदेनं पुनाति, द्वितीयेन प्रथमभूतेऽस्मिन्नन्नाद्यमादधाति ।
### मन्त्रः
यद् अ॒ग्नये॒ शुच॑ये +++(नि॒र्वप॑ति)+++ ब्र॒ह्म॒व॒र्च॒सम् ए॒वास्मि॑न्न् उ॒परि॑ष्टाद् दधाति ॥44॥  

####  टीका
तृतीयेन चास्मिन् ब्रह्मवर्चसं दधाति । उपरिष्टात्पूते अन्नाद्यवति च सम्पन्ने तदुपरि ब्रह्मवर्चसं चास्मिन् स्थापयतीत्येके । अन्नस्यादनं अन्नाद्यं अन्नादनसामर्थ्यं, भावे यत् । ब्रह्मणो वर्चो बलं ब्रसवर्चसम्, 'ब्रह्महस्तिम्याम्' इत्यच् समासान्तः ॥

इति प्रथमे पञ्चमोऽनुवाकः ॥  
