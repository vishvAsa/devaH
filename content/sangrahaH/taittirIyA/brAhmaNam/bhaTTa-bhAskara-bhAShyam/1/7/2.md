

### मन्त्रः
धा॒त्रे पु॑रो॒डाश॒न्द्वाद॑शकपाल॒न्निर्व॑पति । स॒व्ँव॒थ्स॒रो वै धा॒ता । स॒व्ँव॒थ्स॒रेणै॒वास्मै᳚ प्र॒जाᳶ प्रज॑नयति ।

####  टीका
1 धात्रे पुरोडाशमित्यादि ॥ देविकाहविषाम् ।
### मन्त्रः
अन्वे॒वास्मा॒ अनु॑मतिर्मन्यते ।

####  टीका
अनुमतिः प्रजा अनुमन्यते
### मन्त्रः
रा॒ते रा॒का ।

####  टीका
राका राते ददाति ।
### मन्त्रः
प्र सि॑नीवा॒ली ज॑नयति ।

####  टीका
सिनीवाली प्रजनयति ।
### मन्त्रः
प्र॒जास्वे॒व प्रजा॑तासु कु॒ह्वा॑ वाच॑न्दधाति ।

####  टीका
कुह्वा प्रजासु वाचं दधाति ।
### मन्त्रः
मि॒थु॒नौ गावौ॒ दख्षि॑णा॒ समृ॑द्ध्यै ।

####  टीका
मिथुनौ स्त्रीपुंसौ गावौ । मिथुनत्वात् सृष्टिसमृद्धिर्भवति ॥

### मन्त्रः
आ॒ग्ना॒वै॒ष्ण॒वमेका॑दशकपाल॒न्निर्व॑पति । ऐ॒न्द्रा॒वै॒ष्ण॒वमेका॑दशकपालम् ॥ 10॥ वै॒ष्ण॒वन्त्रि॑कपा॒लम् ।


वी॒र्य॑व्ँवा अ॒ग्निर्, वी॒र्य॑मिन्द्रो॒ वी॒र्य॑व्ँविष्णुः॑ ।

####  टीका
2 वीर्यं वा इत्यादि ॥ तद्धेतुत्वात्ताच्छब्द्यम् ।
### मन्त्रः
प्र॒जा ए॒व प्रजा॑ता वी॒र्ये᳚ प्रति॑ष्ठापयति ।
तस्मा᳚त्प्र॒जा वी॒र्या॑वतीः ।

####  टीका
वीर्यावतीरिति । 'अन्येषामपि'इति दीर्घः. । 'वा छन्दसि'इति पूर्वसवर्णदीर्घत्वम् ।
### मन्त्रः
वा॒म॒न ऋ॑ष॒भो व॒ही दख्षि॑णा ।  
यद्व॒ही तेना᳚ग्ने॒यः ।   
यदृ॑ष॒भस् तेनै॒न्द्रः ।  
यद्वा॑म॒नस् तेन॑ वैष्ण॒वस्समृ॑द्ध्यै ।
####  टीका
वामन इत्यादि । गतम् ॥

### मन्त्रः
अ॒ग्नी॒षो॒मीय॒मेका॑दशकपाल॒न्निर्व॑पति ।

####  टीका
3 अग्नीषोमीयमिति ॥ द्यावापृथिव्यादिना छः ।
### मन्त्रः
इ॒न्द्रा॒सो॒मीय॒मेका॑दशकपालम्  +++(निर्वपति)+++।  
सौ॒म्यञ्च॒रुम् +++(निर्वपति)+++।   
सोमो॒ वै रे॑तो॒धाः ,अ॒ग्निᳶ प्र॒जाना᳚म्प्रजनयि॒ता , वृ॒द्धाना॒मिन्द्र॑ᳶ प्रदापयि॒ता । सोम॑ ए॒वास्मै॒ रेतो॒ दधा॑ति ॥12॥  

####  टीका
इन्द्रासोमीयम् । छान्दसश्छः ।
### मन्त्रः
अ॒ग्निᳶ प्र॒जाम्प्रज॑नयति ,  वृ॒द्धामिन्द्र॒ᳶ प्रय॑च्छति ,  ब॒भ्रुर्दख्षि॑णा॒ समृ॑द्ध्यै ।
####  टीका
बभ्रुः ईषत्पिङ्गलः ॥

### मन्त्रः
सो॒मा॒पौ॒ष्णञ्च॒रुन्निर्व॑पति ।   
ऐ॒न्द्रा॒पौ॒ष्णञ्च॒रुम् +++(निर्वपति)+++।  

सोमो॒ वै रे॑तो॒धाः , पू॒षा प॑शू॒नाम्प्र॑जनयि॒ता , वृ॒द्धाना॒मिन्द्र॑ᳶ प्रदापयि॒ता, सोम॑ ए॒वास्मै॒ रेतो॒ दधा॑ति । पू॒षा प॒शून्प्रज॑नयति , वृ॒द्धानिन्द्र॒ᳶ प्रय॑च्छति ।

पौ॒ष्णश्च॒रुर्भ॑वति + इ॒यव्ँ वै पू॒षा , अ॒स्यामे॒व प्रति॑तिष्ठति । श्या॒मो दख्षि॑णा॒ समृ॑द्ध्यै ।

####  टीका
4 इयं वा इति ॥ पुष्टिहेतुत्वात् पूषा पृथिवी ॥

### मन्त्रः
ब॒हु वै पुरु॑षोऽमे॒ध्यमुप॑ गच्छति । वै॒श्वा॒न॒रन्द्वाद॑शकपाल॒न्निर्व॑पति ।
####  टीका
5 बहु वा इत्यादि ॥ अमेध्यं अयज्ञार्हं बहूपगच्छति पुरुषो येन स्वयमभोज्यान्नः स्यात् । 'ययतोश्चातदर्थे'इत्युत्तरपदान्तोदात्तत्वम् ।
### मन्त्रः
स॒व्ँव॒थ्स॒रो वा अ॒ग्निर्वै᳚श्वान॒रस् स॒व्ँवथ्स॒रेणै॒वैनꣵ॑ स्वदयति । हिर॑ण्य॒न्दख्षि॑णा , प॒वित्र॒व्ँवै हिर॑ण्यम् , पु॒नात्ये॒वैन᳚म् ।
####  टीका
स्वदयतीति । एनं यजमानं भोज्यान्नं करोति । गतमन्यत् ॥

### मन्त्रः
ब॒हु वै रा॑ज॒न्योऽनृ॑तङ्करोति ।

####  टीका
6 बहु वा इत्यादि ॥ राजन्यः क्षत्रियो बह्वनृतं वाचं करोति ।
'राजश्वशुराद्यत्"राज्ञोऽपत्ये जातिग्रहणम्' ।  
### मन्त्रः
उप॑ जा॒म्यै हर॑ते ।
####  टीका
किंकिमित्याह - जाम्यै अहिते उपहरते प्रणयं प्रयच्छति । जामिः भगिनीत्येके । कश्चिदाह - जामिर्जाड्यमालस्यं मरणं कंचिन्मारयितुं कस्मैचिदभिसंधित्सया धनमुपहरति । यद्वा - इदानीमुदासितव्यमिति धनं प्रेषयति । अपर आह - जामिर्जाया । कर्मणि चतुर्थी । भार्यामपि कस्मैचिदुपहरते । यद्वा - परस्य भार्यामुपेत्य अपहरति, किञ्च क्षिपति ।
### मन्त्रः
जि॒नाति॑ ब्राह्म॒णम् ।
####  टीका
जिनाति ब्राह्मणं करातिप्रसङ्गान्निर्धनीकरोति ।
### मन्त्रः
वद॒त्यनृ॑तम् ।
####  टीका
अनृतमसत्यं च परातिसंधित्सया वदति सर्वं चेदमनृतं पापम् ।
### मन्त्रः
अनृ॑ते॒ खलु॒ वै क्रि॒यमा॑णे॒ वरु॑णो गृह्णाति ।

वा॒रु॒णय्यँ॑व॒मय॑ञ्च॒रुन्निर्व॑पति । व॒रु॒ण॒पा॒शादे॒वैन॑म्मुञ्चत्य् अश्वो॒ दख्षि॑णा । वा॒रु॒णो हि दे॒वत॒याऽश्व॒स्समृ॑द्ध्यै ॥15॥
####  टीका
अनृते च क्रियमाणे वरुणो गृह्नाति । वारुणेन वरुणपाशान्मुक्तो भवति ॥

इति सप्तमे द्वितीयोऽनुवाकः ॥  
