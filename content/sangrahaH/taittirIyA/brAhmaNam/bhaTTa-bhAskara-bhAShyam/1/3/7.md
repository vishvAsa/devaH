---
title: प्रपाठकः 3
unicode_script: devanagari
---

##  अनुवाकः ७

### मन्त्रः
ता॒र्प्यँय्यज॑मान॒म्परि॑धापयति ।  
य॒ज्ञो वै ता॒र्प्यम् ।  
य॒ज्ञेनै॒वैन॒ꣳ॒ सम॑र्धयति ।  
####  टीका
1 तार्प्यमित्यादि ॥ आज्येन संतृप्तं वासः तार्प्यम् । तृपाख्यस्य वृक्षविशेषस्य विकार इत्येके । परिधानस्य प्राप्तिविशेषत्वात् अणौ कर्तुः कर्मता । यज्ञो वा इति । तत्परिधानत्वात्ताच्छब्द्यम् ॥
### मन्त्रः
द॒र्भ॒मय॒म्परि॑धापयति ।  
प॒वित्रँ॒व्वै द॒र्भाः ।  
पु॒नात्ये॒वैन᳚म् ।  

####  टीका

2 दर्भमयमिति ॥ 'द्व्यचश्छन्दसि'इति मयट् । दर्भविकारं वासो यजमानमेव परिधापयति । 'पुनात्येवैनम्'इति द्वयोस्समुच्चयः । विकल्पमेके । केचित्तु समुच्चयस्यासम्भवात् विकल्पस्य चान्याय्यत्वात् दर्भमयं पत्रीं परिधापयतीति । एनमिति कथम्? तादृशपत्नीयोगेन यजमान एव पूतो भवतीत्यदोषः । उक्तं चाचार्यैः 'दर्भमयं पत्रीं'इति ।
### मन्त्रः

वाजँ॒व्वा ए॒षोऽव॑रुरुथ्सते ।  
यो वा॑ज॒पये॑न॒ यज॑ते ।  
ओष॑धय॒ᳵ खलु॒ वै वाजः॑ ।  
यद्द॑र्भ॒मय॑म्परिधा॒पय॑ति ॥40॥  
वाज॒स्याव॑रुद्ध्यै ।  
जाय॒ एहि॒ सुवो॒ रोहा॒वेत्या॑ह ।
####  टीका
वाजं वा इत्यादि । गतम् ॥
### मन्त्रः
पत्नि॑या ए॒वैष य॒ज्ञस्या᳚न्वार॒म्भोऽन॑वच्छित्त्यै ।  

####  टीका

3 पत्निया एवेति ॥ यजमानादनन्तरं पत्न्यपि यज्ञमारभत इति । अन्वारम्भः 'जाय एहि' इति पत्न्यामन्त्रणम् । स च अनवच्छित्यै पत्नीयजमानयोरविच्छेदाय भवति ॥
### मन्त्रः
स॒प्तद॑शारत्नि॒र्यूपो॑ भवति ।  
स॒प्त॒द॒शᳶ प्र॒जाप॑तिः ।  
प्र॒जाप॑ते॒राप्त्यै᳚ ।  
####  टीका

4 सप्तदशारत्निरिति ॥ चतुर्विंशतिरङ्गुलयोऽरत्निः । गतमन्यत् ॥
### मन्त्रः
तू॒प॒रश्चतु॑रश्रिर्भवति ।  

####  टीका

5 तूपर इत्यादि ॥ तूपरः शृङ्गहीनः । इह तु चषालादूर्ध्वं या शिखा तद्रहितत्वाद्यूपस्तूपर उच्यते । चतस्वोऽश्रयो यस्य स चतुरश्रिः ।
### मन्त्रः
गौ॒धू॒मञ्च॒षाल᳚म् ।  
न वा ए॒ते व्री॒हयो॒ न यवाः᳚ ।  
यद्गो॒धूमाः᳚ ॥41॥  
ए॒वमि॑व॒ हि प्र॒जाप॑ति॒स्समृ॑द्ध्यै ।  
####  टीका
गौधूमं गोधूमविकारः पिष्टमय इत्येके । कपाल इत्यन्ये । गोधूमा उक्ताः । न वा एत इति । प्रसिद्धजात्यन्वयाभावेन गोधूमप्रजापत्योस्साम्यात् समृद्धिः ।
### मन्त्रः
अथो॑ अ॒मुमे॒वास्मै॑ लो॒कमन्न॑वन्तङ्करोति ।

####  टीका
अथो इति । यूपेन परलोकजयः पुनरपि तदुपरि गोधूमसंबन्धः पुनरपि देवलोकमन्नवन्तं यजमानाय करोति ॥
### मन्त्रः

वासो॑भिर्वेष्टयति ।  
ए॒ष वै यज॑मानः ।  
यद्यूपः॑ ।  
स॒र्व॒दे॒व॒त्यँ॑व्वासः॑ ।  
सर्वा॑भिरे॒वैन॑न्दे॒वता॑भि॒स्सम॑र्धयति ।  
####  टीका

6 वासोभिरित्यादि ॥ वेष्टनमुपरिबन्धनम् । प्राधान्यात् यूपयजमानयोस्ताच्छब्द्यम् । 'अग्नेस्तूषाधानम्' इत्यत्र वाससः सर्वदेवत्यत्वमुक्तम् । तादृशवासस्संबन्धेन सर्वाभिर्देवताभिर्यूपं समृद्धं करोति तद्वन्तं वा यजमानम् ।
### मन्त्रः

अथो॑ आ॒क्रम॑णमे॒व तथ्सेतुँ॒य्यज॑मानᳵ कुरुते ।  
सु॒व॒र्गस्य॑ लो॒कस्य॒ सम॑ष्ट्यै ।  
####  टीका

अथो अपि च उपर्युपरि वासोवेष्टनेन आक्रमणं सोपानं सेतुं सोपानपरंपरां स्वर्गस्य प्राप्त्यै कुरुते ॥
### मन्त्रः
द्वाद॑श वाजप्रस॒वीया॑नि जुहोति ॥42॥  
द्वाद॑श॒ मासा᳚स्सँव्वथ्स॒रः ।  
सँ॒व्व॒थ्स॒रमे॒व प्री॑णाति ।  
अथो॑ सँव्वथ्स॒रमे॒वास्मा॒ उप॑दधाति ।  
सु॒व॒र्गस्य॑ लो॒कस्य॒ सम॑ष्ट्यै ।  
####  टीका

7 द्वादशेत्यादि ॥ 'वाजश्च प्रसवश्च' इत्यादीनि । वाजस्य अन्नस्य प्रसव उत्पत्तिः तत्प्रयोजनानि । अनुप्रवचनादित्वाच्छः ॥
### मन्त्रः
द॒शभि॒ᳵ कल्पै॑ रोहति ।  
नव॒ वै पुरु॑षे प्रा॒णाः ।  
नाभि॑र्दश॒मी ।  
प्रा॒णाने॒व य॑थास्था॒नङ्क॑ल्पयि॒त्वा ।  
####  टीका

8 दशभिरिति ॥ 'आयुर्यज्ञेन कल्पताम्' इत्यादिभिः यज्ञस्य कॢप्तिहेतुभिरारोहति । गतमन्यत् । तेन सहेति । दशशब्दान्वयात् सर्वेण तेजसा सह स्वर्गे गच्छति ॥
### मन्त्रः

सु॒व॒र्गँल्लो॒कमे॑ति ।  
ए॒ताव॒द्वै पुरु॑षस्य॒ स्वम् ॥43 ॥  
याव॑त्प्रा॒णाः ।  
याव॑दे॒वास्यास्ति॑ ।  
तेन॑ स॒ह सु॑व॒र्गँल्लो॒कमे॑ति ।  
सुव॑र्दे॒वाꣳ अ॑ग॒न्मेत्या॑ह ।  
सु॒व॒र्गमे॒व लो॒कमे॑ति ।  
अ॒मृता॑ अभू॒मेत्या॑ह ।  
####  टीका

9 'सुवर्देवा अगन्म'14इत्यग्रं प्राप्य जपति ॥
### मन्त्रः
अ॒मृत॑मिव॒ हि सु॑व॒र्गो लो॒कः ।  
प्र॒जाप॑तेᳶ प्र॒जा अ॑भू॒मेत्या॑ह ।  
####  टीका

10 अमृतमिवेति ॥ अमृतमिव मरणरहिताः स्वर्वासिन इत्यर्थः ॥
### मन्त्रः
प्रा॒जा॒प॒त्यो वा अ॒यँल्लो॒कः ।  
अ॒स्मादे॒व तेन॑ लो॒कान्नैति॑ ॥44॥  
####  टीका

11 प्राजापत्यो वा इति ॥ मनुष्यलोकस्य प्राजापत्यत्वात् 'प्रजापतेः प्रजा अभूम'14इति वचनमस्माल्लोकादागमनाय भवति ॥
### मन्त्रः
सम॒हम्प्र॒जया॒ सम्मया᳚ प्र॒जेत्या॑ह ।  
आ॒शिष॑मे॒वैतामाशा᳚स्ते ।  
####  टीका

12 समहं प्रजयेति ॥ गृहपशुप्रेक्षणम् । आशिषमिति । समित्युपसर्गाक्षिप्ता संगसीयेत्येताम् ॥
### मन्त्रः
आ॒स॒पु॒टैर्घ्न॑न्ति ।  
अन्नँ॒व्वा इ॒यम् ।  
अ॒न्नाद्ये॑नै॒वैन॒ꣳ॒ सम॑र्धयन्ति ।  
ऊषै᳚र्घ्नन्ति ।  
####  टीका

13 आसपुटैरित्यादि ॥ कृष्टक्षेत्रपांसव आसाः तत्पुटिकाभिरवतरन्तं घ्नन्ति ॥
### मन्त्रः
ए॒ते हि सा॒ख्षादन्न᳚म् ।  
यदूषाः᳚ ।  
सा॒ख्षादे॒वैन॑म॒न्नाद्ये॑न॒ सम॑र्धयन्ति ।  
####  टीका

14 एते। हीति ॥ आधानादौ साधनभावेन साक्षादन्नहेतुत्वात् ॥
### मन्त्रः
पु॒रस्ता᳚त्प्र॒त्यञ्चं᳚ घ्नन्ति ॥45॥  
पु॒रस्ता॒द्धि प्र॑ती॒चीन॒मन्न॑म॒द्यते᳚ ।  
####  टीका

15 पुरस्तादित्यादि ॥ यूपस्य पुरस्तात् स्थिताः प्रत्यञ्चं प्रत्यङ्मुखं आत्माभिमुखं घ्नन्ति । पुरस्ताद्धीति । प्राक् मुखैः भुञ्जानैः पुरस्तात् स्थितात् भाजनादादाय प्रतीचीनं प्रत्यग्गमनं आस्ये प्रक्षिप्य अन्नमद्यते ॥
### मन्त्रः

शी॒र्॒ष॒तो घ्न॑न्ति ।  
शी॒र्॒ष॒तो ह्यन्न॑म॒द्यते᳚ ।  
####  टीका

16 शीर्षत इति ॥ शिरसि शीर्षतो भवति आस्ये प्रक्षिप्तं जठरमागच्छति ॥
### मन्त्रः

दि॒ग्भ्यो घ्न॑न्ति ।  
दि॒ग्भ्य ए॒वास्मा॑ अ॒न्नाद्य॒मव॑रुन्धते ।  

####  टीका

17 दिग्भ्य इति ॥ एवं सर्वे सर्वासु दिक्षु घ्नन्ति । दिग्भ्यस्सर्वाभ्यस्समाहृत्य अस्मै यजमानाय यजमानार्थं अवरुन्धते परिगृह्णन्ति ॥
### मन्त्रः

ई॒श्व॒रो वा ए॒ष परा᳚ङ्प्र॒दघः॑ ।  
यो यूप॒ꣳ॒ रोह॑ति ।  
हिर॑ण्यम॒ध्यव॑रोहति ।  
अ॒मृतँ॒व्वै हिर॑ण्यम् ।  
अ॒मृतꣳ॑ सुव॒र्गो लो॒कः ॥46॥  
अ॒मृत॑ ए॒व सु॑व॒र्गे लो॒के प्रति॑तिष्ठति ।  

####  टीका

18 ईश्वरो वा एष इत्यादि ॥ यो यूपं रोहति एष पराङ् पुनरावृत्त एव प्रदघः प्रकर्षेण हन्तुं ईश्वरः स्यात् अप्रतिष्ठितो भवति न स्वर्गादवरूढो मन्तव्यः ।
### मन्त्रः
श॒तमा॑नम्भवति ।  
श॒तायु॒ᳶ पुरु॑षश्श॒तेन्द्रि॑यः ।  
आयु॑ष्ये॒वेन्द्रि॒ये प्रति॑ तिष्ठति ।  
####  टीका
शतमानमिति । गतम् ॥
### मन्त्रः
पुष्ट्यै॒ वा ए॒तद्रू॒पम् ।  
यद॒जा ।  
####  टीका

19 पुष्ट्यै वा इति ॥ अजानां पुष्ट्या रूपं पुष्टिरेव स्वयं अजारूपोण वर्तते । षष्ठ्यर्थे चतुर्थी ।
### मन्त्रः
त्रिस्सँ॑व्वथ्स॒रस्या॒न्यान्प॒शून्परि॒ प्रजा॑यते ।  
ब॒स्ता॒जि॒नम॒ध्यव॑ रोहति ।  
####  टीका
कथमस्याः पुष्टिरूपत्वमित्याह - त्रिरित्यादि । अत्यर्थे परिशब्दः । इयं हि अन्यान् गवादीन् पशूंश्च अतीत्य संवत्सरस्य त्रिः प्रजायते संवत्सर एकस्मिन् त्रिः प्रजायते अतिरेकेणापत्यमुत्पादयति । त्रिरिति वचनेनात्यन्तसंयोगाभावात् संबन्धसामान्ये षष्ठी । 'कृत्वोर्थप्रयोगे'इति वा । एवमजत्वजातेर्महाभागत्वात् बस्ताजिनमध्यवरोइति ।
### मन्त्रः
पुष्ट्या॑मे॒व प्र॒जन॑ने॒ प्रति॑तिष्ठति ॥47॥  

####  टीका
एवं कुर्वन् पुष्ट्यां प्रजननात्मिकायां प्रतिष्ठितो भवति ॥


इति तृतीये सप्तमोऽनुवाकः ॥  
