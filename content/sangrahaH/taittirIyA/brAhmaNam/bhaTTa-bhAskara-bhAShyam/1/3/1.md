---
title: ०१ , पुनराधेयशेषः, आज्यभागयोर्विशेषः
unicode_script: devanagari
---

##   आग्नेयं काण्डम्
### मन्त्रः
दे॒वा॒सु॒रास् सय्ँय॑त्ता आसन्न् ।
####  टीका
1 देवासुरा इत्यादि ॥ अयमनुवाकः पुनराधेयशेषः आग्नेयं काण्डम् । देवासुराः संयत्ताः युद्धसंरब्धा आसन् ।
### मन्त्रः
ते दे॒वा  वि॑ज॒यम् उ॑प॒यन्तो ऽ॒ग्नीषोम॑योस् तेज॒स्विनी᳚स् त॒नूस् सन्न्य॑दधत ।

####  टीका
अथ ते देवा विजयं उपयन्तः प्राप्नुवन्तः अग्नीषोमयोस्तेजस्विनीस्तनूसं न्यदधत सह निहितवन्तः ।
### मन्त्रः
" इ॒दम् उ॑ नो भविष्यति ,यदि॑ नो जे॒ष्यन्ती"ति॑ ।

####  टीका
इदमिति सामान्यविवक्षया नपुंसकत्वम् । यदि अपि नः अस्मानसुरा जेष्यन्ति इमास्तावत्तनव ऊर्जिता अस्माकमेव भविष्यन्तीति मन्यमानास्तं न्यदधत ।
### मन्त्रः
तेना॒ग्नीषोमा॒व् अपा᳚क्रामताम् ।

####  टीका
अथ अग्नीषोमौ तेन शरीरलक्षणेन धनेन सह । लिङ्गवचनयोर्व्यत्ययो वा । ताभिस्तनूभिः सह अपाक्रामतां देवसकाशात् ।
### मन्त्रः

ते दे॒वा वि॒जित्या॒ग्नीषोमा॒व् अन्व् ऐै᳚च्छन्न् ।

####  टीका

अथ देवाः आत्मीयतनूजिघृक्षया असुरविजयानन्तरं अग्नीषोमावन्वैच्छन् अमार्गन्त ।
### मन्त्रः
ते᳚ऽग्निम् न्व॑विन्दन् ऋ॒तुषूथ्स॑न्नम् ।   
तस्य॒ विभ॑क्तीभिस् तेज॒स्विनी᳚स् त॒नूर् अवा॑रुन्धत ॥1॥  

####  टीका

अथ ऋतुषूत्सन्नं निलीय स्थितं अग्निमन्वविन्दन् अनुक्रमेण अलभन्त ।
### मन्त्रः
ते सोम॒म् अन्व॑विन्दन्न् ।
तम॑घ्नन्न् ।
तस्य॑ यथा ऽभि॒ज्ञाय॑न् त॒नूर्व् य॑गृह्णत ।

####  टीका

अथ तस्य अग्नेस्मकाशादात्मीयाः तनूः यथाऽभिज्ञायं ममेयं ममेयमिति यथाप्रत्यभिज्ञं यथास्वं व्यगृह्णत पृथक्त्वेनागृह्णत ॥
### मन्त्रः

ते ग्रहा॑ अभवन्न् ।
तद् ग्रहा॑णाङ् ग्रह॒त्वम् ।
यस्य॑+ए॒वव्ँ वि॒दुषो॒ ग्रहा॑ गृ॒ह्यन्ते॒ तस्य॒ त्व् ए॑व गृ॑ही॒ताः ।
####  टीका

2 ते ग्रहा इत्यादि ॥ गतम् ॥ एवं विदुष एव ग्रहा गृहीता भवन्ति, नान्यस्य गृहीता अपि भवन्ति, दूरे ग्रहकार्यकारित्वम् ॥
### मन्त्रः
नाना᳚ ऽऽग्नेयम् पुनर् आ॒धेये॑ कुर्यात् ।   
यद् अना᳚ग्नेयम् पुनर् आ॒धेये॑ कु॒र्याद् व्य्-ऋ॑द्धम् ए॒व तत् ॥2॥  
####  टीका

3 नानाग्नेयमित्यादि ॥ सर्वाग्नेयत्वात् पुनराधेयस्य अनाग्नेयं सर्वमपि व्यृद्धमेव ऋद्धेः प्रतिकूलमेव भवति, न तु ऋद्धेरसाधनत्वमात्रम् । तस्माद्यो नर्ध्नुयात् स पुनरादधीतेति नोपपद्यते ।
### मन्त्रः
अना᳚ग्नेय॒व्ँ वा ए॒तत् क्रि॑यते यथ् स॒मिध॒स् तनू॒नपा॑तम् इ॒डो ब॒र्हिर् य॑जति ।

####  टीका

किं पुनरनाग्नेयं क्रियत इत्याह - अनाग्नेयं वा इत्यादि । समिदादयश्चत्वारः प्रयाजाः अनाग्नेयाः क्रियन्ते । तस्माद्विभक्तिभिरेतेषामाग्नेयत्वं क्रियत इति भावः ॥
### मन्त्रः
उ॒भाव् आ᳚ग्ने॒याव् आज्य॑-भागौ स्याताम् ।

####  टीका

4 उभावित्यादि ॥ उभावाज्यभागावाग्नेयौ एव स्याताम् ।
### मन्त्रः

"अना᳚ज्यभागौ भवत॒" इत्य् आ॑हुर् यद् "उ॒भाव् आ᳚ग्ने॒याव् अ॒न्वञ्चावि"ति॑ ।

####  टीका
अत्र केचित् आहुः यत् यदि उभावाज्यभागावन्वञ्चौ अव्यवहितौ आग्नेयो एव स्यातां एतावाज्यभागावेवात्र न भवत इति ।
### मन्त्रः

अ॒ग्नये॒ पव॑माना॒योत्त॑रस् स्यात् ।
यत् पव॑मानाय तेनाज्य॑भागस् तेन॑ सौ॒म्यः ।
####  टीका
समाधत्ते - अग्नय इत्यादि । पवमानायाग्नये उत्तर आज्यभागः स्यात् । तत्र 'अग्न आयूंषि पवसे' इति पुरोनुवाक्या । ततश्चास्य पवमानसम्बन्धात् सौम्यत्वं. तत एवाज्यभागत्वम् ।
### मन्त्रः

बुध॑न्वत्य् आग्ने॒यस्याज्य॑भागस्य पुरोऽनुवा॒क्या॑ भवति ॥3॥  
####  टीका
अथ आग्नेयस्य प्रथमस्य आज्यभागस्य बुधन्वती पुरोऽनुवाक्या भवति 'अग्निं स्तोमेन बोधय' इति । बुध बोधे, बुधशब्दवती । छान्दसो नकारोपजनः ।
### मन्त्रः
यथा॑ सु॒प्तम्बो॒धय॑ति ।
ता॒दृगे॒व तत् ।
####  टीका
यथेत्यादि । गतम् ॥
### मन्त्रः
अ॒ग्नि-न्य॑क्ताᳶ पत्नीसय्ँया॒जाना॒म् ऋच॑स् स्युस् तेना᳚ग्ने॒यꣳ सर्व॑म् भवति ।
####  टीका

5 अग्निन्यक्ता इत्यादि ॥ अग्निना न्यञ्जिताश्चिह्निताः पत्नीसंयाजानां ऋचः याज्यानुवाक्याः स्युः । अन्या एव ऋचो विधीयन्त इति केचित् । तेन सर्वमाग्नेयं भवति ।
### मन्त्रः
ए॒क॒धा ते॑ज॒स्विनी᳚न् दे॒वताम् उपै॒तीत्य् आ॑हुः ।
सैन॑म् ईश्व॒रा प्र॒दह॒ इति॑ ।

####  टीका
सर्वाग्नेयत्वमिदानीं दषूयति - एकधेत्यादि । एकधा एकप्रकारेण पदेन पुनः पुनर्निबन्ध्य यदा तेजस्विनीं देवतां उपगच्छति तदा सा एनं निबद्धारं प्रदहः प्रकर्षेण दग्धुं ईश्वरा स्यात् । तस्मात्सर्वाग्नेयत्वमयुक्तमिति केचिदाहुः । 'ईश्वरे तोसुन्कसुनौ'इति कसुन् प्रत्ययः ।
### मन्त्रः
नेति॑ ब्रूयात् ।
####  टीका
नेतीति । न चायं प्रसङ्ग इति तेभ्य उत्तरं ब्रूयात् ।
### मन्त्रः

प्र॒जन॑न॒व्ँ वा अ॒ग्नि॒ᳶ प्र॒जन॑नम् ए॒वोपै॒तीति॑ ।
####  टीका
हेतुं चैवं ब्रूयादित्याह - प्रजननं वा इत्यादि । प्रजननहेतुः खल्वयं अग्निः, तस्मात्तस्यैकधोपायेन प्रजापतिमेवोपैतीति ॥
### मन्त्रः
कृ॒त-य॑जु॒स् सम्भृ॑त-सम्भार॒ इत्य् आ॑हुः ॥4॥  
न स॒म्भृत्या᳚स् सम्भा॒राः ।
न यजु॑ᳵ का॒र्य॑म् इति॑ ।
अथो॒ खलु॑ स॒म्भृत्या॑ ए॒व स॑म्भा॒राः ।
का॒र्य॑य्ँ यजुः॒ᳶ पु॑नर् आ॒धेय॑स्य॒ समृ॑द्ध्यै ।
####  टीका

6 कृतयजुरित्यादि ॥ अग्न्याधेये कृतत्वात् पुनरिह न कर्तव्य इत्याहुः । अथ कार्यमेवोभयं पुनराधेयस्य साद्गुण्यातिशयार्थम् ॥
### मन्त्रः

तेनो॑पा॒ꣳ॒शु प्रच॑रति ।
####  टीका

7 तेनेत्यादि ॥ तेन पुनराधेयेन उपांशु अव्यक्तशब्दं प्रचरति ।
### मन्त्रः

एष्य॑ इव॒ वा ए॒षो यत् पु॑नर् आ॒धेयः॑ ।
यथो॑पा॒ꣳ॒शु न॒ष्टम् इ॒च्छति॑ ॥5॥  
ता॒दृग् ए॒व तत् ।
####  टीका
हेतुमाह - एष्य इति । नष्टप्राया ऋद्धिरनेन इष्यते अन्विष्यत इति एष्यः अन्वेषणोपाय इव अयं पुनराधेयः, तस्मादुपांशु प्रचरितव्यमिति । यथा लोके नष्टं रत्नादिकं उपांशु अप्रकाशमन्विच्छति तत्तुल्यमिदमिति ॥
### मन्त्रः

उ॒च्चैस् स्वि॑ष्ट॒कृत॒म् उथ्-सृ॑जति ।
यथा॑ न॒ष्टव्ँ वि॒त्त्वा प्राहा॒यम् इति॑ ।
ता॒दृग् ए॒व तत् ।
####  टीका

8 उच्चैरिति ॥ स्विष्टकृद्विषयं मन्त्रं उच्चैरुत्सृजति ऊर्ध्व प्रेरयति, यथा नष्टं वित्वा लब्ध्वा लौकिकः प्राह प्रकाशयति अयं लब्ध इति, तत्तुल्यमेतदिति ॥
### मन्त्रः
ए॒क॒धा ते॑ज॒स्विनी᳚न् दे॒वताम् उ॒पै॒तीत्य आ॑हुस् सैन॑म् ईश्व॒रा प्र॒दह॒ इति॑ ।
तत् तथा॒ नोपै॑ति ।
####  टीका

9 एकधेत्यादि गतम् ॥ तत्तथेति । तत्तथा न कर्तव्यमिति यावत् ।
### मन्त्रः
प्र॒या॒जा॒नू॒या॒जेष्व् ए॒व विभ॑क्तीᳵ कुर्यात् ।

####  टीका
कथं तर्हि कर्तव्यमाग्नेयं च स्यात् प्रजननं च भवेदित्याह - प्रयाजानूयाजेष्वेवेत्यादि ।
### मन्त्रः
य॒था॒-पू॒र्वम् आज्य॑भागौ॒ स्याता᳚म् ।
ए॒वम् प॑त्नी-सय्ँया॒जाः ॥6॥  
####  टीका

यथापूर्वं यथाप्रकृति । एवमिति । यथापर्वूमित्यर्थः ।
### मन्त्रः
तद् वै᳚श्वान॒रव॑त् प्र॒जन॑नवत्तर॒म् उपै॒तीति॑ ।


####  टीका

तत् तथा उपयन् वैश्वानरवत् वैश्वानरोऽग्निः तद्वच्च उपैति आग्नेयमिति यावत् । प्रजननवत्तरं चोपैति, न केवलं प्रजननवदेव । यदुक्तं 'प्रजननमेवोपैति'इति तस्मादतिशयमातिशायनिकेन द्योतयति । एवमित्यन्तो द्वितीयः पक्षः ।
### मन्त्रः
तद् आ॑हुर् व्यृ॑द्ध॒व्ँ वै॒तत् ।

####  टीका
तदपरे दूषयन्तीत्याह - तदाहुरिति ॥ तत्रापि पक्षे अन्ये दूषणं आहुः व्यृद्धं ऋद्धिहीनमेव तत् क्रियते ।
### मन्त्रः

अना᳚ग्नेय॒व्ँ वा ए॒तत् क्रि॑यत॒ इति॑ ।
####  टीका
कुत इत्याह - अनाग्नेयं आग्नेयं सर्वे न क्रियते । तस्माद्व्यृद्धं, तस्मादयुक्तं यथाप्रकृतिकरणमाज्यभागादीनामिति ॥
### मन्त्रः

नेति॑ ब्रूयात् ।
####  टीका

10 नेतीति ॥ न अयं दोष इति तेभ्य उत्तरं ब्रूयात् ।
### मन्त्रः
अ॒ग्निम् प्र॑थ॒मव्ँ विभ॑क्तीनाय्ँ यजति ।              
अ॒ग्निम् उ॑त्त॒मम् +++(यजति)+++।  प॑त्नीसय्ँया॒जाना᳚म् +++( अ॒ग्निं यजति)+++।              
####  टीका
ननु कथं कस्मिंश्चित्सत्यनाग्नेये सर्वाग्नेयत्वं स्यात्, कथं वा तथा क्रियमाणे सति नेति ब्रूयादित्याह - अग्निं प्रथममित्यादि ॥ प्रथमं तावद्यागादौ अग्निं विभक्तीनां विभक्तिभिः यजति विभक्तिसम्बन्धेनाग्निरिज्यते, उत्तमं यागस्यान्ते भवं च अग्निं यजति, पत्नीसंयाजानां सम्बन्धिनमग्निं गृहपतिं तेन यजति ।
### मन्त्रः
तेना᳚ग्ने॒यम् +++(भवति)+++।  
####  टीका
तेन तदन्तः प्रविष्टं सर्वं आग्नेयं भवति ।
### मन्त्रः
तेन॒ समृ॑द्धङ् क्रियत॒ इति॑ ॥7॥  
####  टीका
तेन एव हेतुना समृद्धं एव क्रियत इति अतो हेतोर्नेति ब्रूयादेवेति ॥

इति तृतीये प्रथमोऽनुवाकः ॥  
