---
title:  ०९,  सोमशेषभूता इष्टयः
unicode_script: devanagari
---

## आध्वरब्राह्मणम्
## नक्षत्रेष्टिकाण्डम्


### मन्त्रः

दे॒वा॒सु॒रास्सय्यँ॑त्ता आसन्न् ।   
स प्र॒जाप॑ति॒रिन्द्र॑ञ्ज्ये॒ष्ठम्पु॒त्रमप॒ न्य॑धत्त ।
नेदे॑न॒मसु॑रा॒ बली॑याꣳसोऽहन॒न्निति॑ ।  
####  टीका
अतः परं चत्वारोऽनुवाकाः अध्वरब्राह्मणं सोमार्षेयम्-

1 देवासुरा इत्यादि ॥ अपन्यधत्त देवसमूहसकाशादपकृष्य गूढं निहितवान् नेदेनमसुरा बलीयांसो हन्युरित्यभिप्रायेण ।
### मन्त्रः
प्र॒ह्रादो॑ ह॒ वै का॑याध॒वो  वि॒रोच॑न॒ꣵ॒ स्वम्पु॒त्रमप॒ न्य॑धत्त ।   नेदे॑नन्दे॒वा अ॑हन॒न्निति॑ ।

####  टीका

अथ प्रह्रादो नाम कायाधवः कयाधोः पुत्रः कश्चिदसुरो विरोचनाख्यं स्वं पुत्रमपन्यधत्त नैवैनं देवा हन्युरित्यभिप्रायेण । हन्तेर्व्यत्ययेन शप् । कया सामग्र्या धूयते कम्प्यत इति कयाधूः । प्रकर्षेण ह्रादयति शब्दयति पीड्यमानाः प्रजा इति प्रह्रादः । ह्राद अव्यक्ते शब्दे । यद्वा - प्रकर्षेण ह्रादेन नदति सिंहनादं करोतीति प्रह्रादः, पचाद्यचि 'परादिश्छन्दसि'इत्युत्तरपदान्तोदात्तत्वम् ॥

### मन्त्रः
ते दे॒वाᳶ प्र॒जाप॑तिमुपस॒मेत्यो॑चुः ।  
"नारा॒जक॑स्य यु॒द्धम॑स्ति इन्द्र॒मन्वि॑च्छा॒म " इति॑ ।
####  टीका
2 ते देवा इत्यादि ॥ अराजकस्य बलस्य युद्धं नास्ति । तस्मात् त्वदनुज्ञाता इन्द्रमन्विच्छामेति देवा ऊचुः ।
### मन्त्रः
तय्यँ॑ज्ञक्र॒तुभि॒रन्वै᳚च्छन्न् ॥ 36 ॥  
तय्यँ॑ज्ञक्र॒तुभि॒र्नान्व॑विन्दन्न् ।
####  टीका

यज्ञक्रतवो यूपवन्तः ।
### मन्त्रः
तमिष्टि॑भि॒रन्वै᳚च्छन्न् ।  
तमिष्टि॑भि॒रन्व॑विन्दन्न् ।   
तदिष्टी॑नामिष्टि॒त्वम् ।
####  टीका
तदिष्टीनामिति ।
अन्विष्य अन्वविन्दन्निति ।
### मन्त्रः
एष्ट॑यो ह॒ वै नाम॑ ता इष्ट॑य॒ इत्याच॑ख्षते प॒रोख्षे॑ण ।
प॒रोख्ष॑प्रिया इव॒ हि दे॒वाः ।
####  टीका
अन्विष्यालम्भि इन्द्र आभिरिति एष्टयः । अन्वर्थे आकारः । यद्वा - आयजनं लाभः, एज्यते लभ्यते आभिरिति एष्टयः ।
एवमेष्टयोनामैतानि मित्थादृष्ट्या ताः तादृशीः इमा इष्टय इत्याचक्षते परोक्षवृत्त्या । गतमन्यत् ॥

### मन्त्रः
तस्मा॑ ए॒तमा᳚ग्नावैष्ण॒वमेका॑दशकपालन्दीख्ष॒णीय॒न्निर॑वपन्न् ।
तद॑प॒द्रुत्या॑तन्वत ।

####  टीका
3 काभिः पुनरिष्टिभिः तमन्वैच्छत् देवा इत्याह - तस्मा इत्यादि ॥ तस्मै इन्द्राय तमिन्द्रमन्विष्य लब्धुम् । एकादशसु कपालेषु संस्कृत इति तद्धितार्थे द्विगुः, 'द्विगोर्लुगनपत्ये'इति लुक् । 'इगन्तकाल'इति पूर्वपदप्रकृतिस्वरत्वम् । तत्रापि 'संख्या'इति पूर्वपदप्रकृतिस्वरत्वम् । दीक्ष्यते अनेनेति दीक्षणीयम् ।
### मन्त्रः
तद॑प॒द्रुत्या॑तन्वत ।

####  टीका
अथ तद्देशात् अपद्रुत्य अपेत्य तामिष्टिं अतन्वत अकार्षुः ।
### मन्त्रः
तान्प॑त्नीसय्ँ या॒जान्त॒ उपा॑नयन्न् ॥

####  टीका
अथ तान् पत्नीसंयाजान्ते उपानयन् उपसंप्राप्तान् असुरानकुर्वन् । अय गतौ, भौवादिकः, व्यत्ययेन परस्मैपदम् ।
### मन्त्रः
ते तद॑न्तमे॒व कृ॒त्वोद॑द्रवन्न् ।

####  टीका
अथ ते देवाः तदन्तमेव पत्नीसंयाजान्तमेव कृत्वा उदद्रवन् उदतिष्ठन् ।
### मन्त्रः

ते प्रा॑य॒णीय॑म॒भि स॒मारो॑हन्न् ।  
####  टीका
अथ ते देवाः प्रायणीयं आदित्यं चरुं अभिसमारोहन् तदुद्दिश्य प्रतिज्ञामारूढवन्तः ।
### मन्त्रः
तद॑प॒द्रुत्या॑तन्वत ।  
####  टीका
तदपद्रुत्येत्यादि । गतम् । प्रथमत ईयते प्राप्यते अनेनेति प्रायणीयः
### मन्त्रः
ताञ्छ॒य्य्वँ॑न्त॒ उपा॑नयन्न् ।   
ते तद॑न्तमे॒व कृ॒त्वोद॑द्रवन्न् ।    

####  टीका
शंय्वन्ते शंयुवाकान्ते ॥

### मन्त्रः

त आ॑ति॒थ्यम॒भि स॒मारो॑हन्न् ।  
तद॑प॒द्रुत्या॑तन्वत ।   
तानिडा᳚न्त॒ उपा॑नयन्न् ।   
ते तद॑न्तमे॒व कृ॒त्वोद॑द्रवन्न् ।

####  टीका
4 त इत्यादि ॥ अतिथये आतिथ्यं नवकपालम् । वैष्णवं नवकपालम् ।
तदित्यादि । गतम् ।
### मन्त्रः
तस्मा॑दे॒ता ए॒तद॑न्ता॒ इष्ट॑य॒स्सन्ति॑ष्ठन्ते ॥ 38 ॥  

####  टीका
तस्मादित्यादि । एताः दीक्षणीयाप्रायणीयाऽऽतिथ्याः इष्टयः एतदन्ताः पत्नीसंयाजशंयुवाकेडान्ताः सन्तिष्ठन्ते समाप्यन्ते ।
### मन्त्रः
ए॒वꣳ हि दे॒वा अकु॑र्वत ।  
####  टीका
एवं एतदन्ता हि एता देवता अकुर्वत । तस्मादेतदन्तास्सन्तिष्ठन्त इति ।
### मन्त्रः
इति॑ दे॒वा अ॑कुर्वतेत्यु॒ वै म॑नु॒ष्याः᳚ कुर्वते ।

####  टीका
ननु देवानां तथा कूवता मनुष्यैरस्माभिः कथं कर्तव्यमित्याह - इति देवा इत्यादि । इत्थं देवा अकुर्वत इति एवं प्रतीत्य मनुष्याः तत्कृतमेव कुर्वते ।
उकारोऽवधारणे । देवैश्च तथा कृतमिति मनुष्यैरपि तथा कर्तव्यमिति ॥

### मन्त्रः
ते दे॒वा ऊ॑चुः ।  
"यद्वा इ॒दमु॒च्चैर्य॒ज्ञेन॒ चरा॑म , तन्नोऽसु॑राᳶ पा॒प्माऽनु॑विन्दन्त्य्   ,+
उ॒पा॒ꣳ॒शू॑प॒सदा॑ चराम ।  
####  टीका
5 ते देवा इत्यादि ॥ यत् इदं उच्चैः यज्ञेन चराम यज्ञेन उपसदाख्येन चराम तत् तेन हेतुना नः अस्मान् पाप्मा पापात्मानः असुरा अनुविन्दन्ति अनुक्रमेण लभेरन् अभिभवेयुः तस्मात् उपांशु चराम इति । गतमन्यम् ।
### मन्त्रः
तथा॒ नोऽसु॑राᳶ पा॒प्मा नानु॑वेथ्स्य॒न्ति " इति॑ ।  
त उ॑पा॒ꣳ॒शू॑प॒सद॑मतन्वत ।  

####  टीका
अनुवेत्स्यन्ति अनुलप्स्यन्ते ।
### मन्त्रः
ति॒स्र ए॒व सा॑मिधे॒नीर॒नूच्य॑, स्रु॒वेणा॑घा॒रमा॒घार्य॑ ति॒स्रᳶ परा॑ची॒राहु॑तीर् हु॒त्वा
स्रु॒वेणो॑प॒सद॑ञ्जुह॒वाञ्च॑क्रुः ।  
####  टीका
तिस्र इत्यादि । तिस्रः ऋचः त्रिरनूक्ता अन्वाह 'उपसद्याय मीदुषे'इत्याद्याः । स्रुवेणाघारमाघार्य तिस्रः आहुतीः अग्निसोमविष्णुभ्यः पराचीः अनावृत्ताः सकृदतिक्रम्येत्यर्थः । स्रुवेणोपसदं जुहवांचक्रुः 'या ते अग्नेऽयाशया' इत्यादिभिः । 'भीह्रीभ्रुहुवां श्लुवच्च'इत्याम्प्रत्ययः ॥

### मन्त्रः
"उ॒ग्रव्वँचो॒ अपा॑वधीन्त्वे॒षव्वँचो॒ अपा॑वधी॒ꣳ॒स्वाहा" इति॑ ।  
अ॒श॒न॒या॒पि॒पा॒से ह॒ वा उ॒ग्रव्वँचः॑ ।  
####  टीका
6 इदानीं मन्त्रैकदेशं व्याख्यातुमुपादत्ते - उग्रं वच इत्यादि ॥ अशनया बुभुक्षा । 'अशनायोदन्य'इति निपात्यते, 'न छन्दस्यपुत्रत्य'इति दीर्घत्वं निवर्तते । पिपासा उदन्या । एतत् द्वयं उग्रं वचः तच्छ्रवणहेतुत्वात् ।

### मन्त्रः
एन॑श्च॒ वैर॑हत्यञ्च त्वे॒षव्वँचः॑ ।  
ए॒तꣳ ह॒ वाव तच्च॑तुर्धाविहि॒तम्पा॒प्मान॑न्दे॒वा अप॑जघ्निरे ।
####  टीका
एनः पापं वैरहत्यं विरघ्नः कर्म वैरहत्यम् । ण्यति रूपम् । यद्वा - वीरस्य हननं वीरहत्या । 'हनस्त च'इति क्यप् । वीरहत्वैव वैरहत्यम् उत्सादिर्द्रष्टव्यः । एतदुभयं त्वेषं वचः दीप्तं क्रोधादिना तादृशवाक्यश्रवणजन्यमेतदुभयं एतं इत्थं चतुर्धा विहितं चतुर्धाऽवस्थितं पाप्मानं देवा अपहतवन्तः ॥

### मन्त्रः
तथो॑ ए॒वैतदे॑व॒व्ँविद्यज॑मानः ।  

####  टीका
7 तथो इत्यादि ॥ तथा उ तथो इति निपातसमुदायः । तथा एतदित्यर्थे वर्तते । एतत् एतस्मिन्कर्मणि एवं वित् एवं वेदैः कृतमिति विद्वान् ।
### मन्त्रः
ति॒स्र ए॒व सा॑मिधे॒नीर॒नूच्य॑ स्रु॒वेणा॑घा॒रमा॒घार्य॑  ति॒स्रᳶ परा॑ची॒राहु॑तीर्हु॒त्वा  स्रु॒वेणो॑प॒सद॑ञ्जुहोति ।  
"उ॒ग्रव्वँचो॒ अपा॑वधीन्त्वे॒षव्वँचो॒ अपा॑वधी॒ꣳ॒ स्वाहा " इति॑ ।  
अ॒श॒न॒या॒पि॒पा॒से ह॒ वा उ॒ग्रव्वँचः॑ ।  
एन॑श्च॒ वैर॑हत्यञ्च त्वे॒षव्वँचः॑ ।  
ए॒तमे॒व तच्च॑तुर्धाविहि॒तम्पा॒प्मान॒य्ँयज॑मा॒नोऽप॑ हते ।  
####  टीका
तिस्र एवेत्यादि । गतम् ॥

### मन्त्रः
ते॑ऽभि॒नीयै॒वाह॑ᳶ प॒शुमाऽल॑भन्त ।  

####  टीका
8 तेऽभिनीयैवेत्यादि ॥ ते देवा अहरभिनीयैव गमयित्वैव अपराह्णे पशुं अग्नीषोमीयं आलभन्त ।
### मन्त्रः
अह्न॑ ए॒व तद्दे॒वा अव॑र्तिम्पा॒प्मान॑म्मृ॒त्युमप॑जघ्निरे ।  
तेना॑भि॒नीये॑व॒ रात्रे॒ᳶ प्राच॑रन्न् ।  
रात्रि॑या ए॒व तद्दे॒वा अव॑र्तिम्पा॒प्मान॑म्मृ॒त्युमप॑जघ्निरे ॥ 41 ॥  

तस्मा॑दभि॒नीयै॒वाह॑ᳶ प॒शुमा ल॑भेत ।  
अह्न॑ ए॒व तद्यज॑मा॒नोऽव॑र्तिम्पा॒प्मान॒म्भ्रातृ॑व्या॒नप॑ नुदते ।  
####  टीका
तत् तेन प्रयोगेण अवर्तिं दारिद्र्यं पाप्मानं मृत्युं च देवा अह्नोऽपजघ्निरे
### मन्त्रः

तेना॑भि॒नीये॑व॒ रात्रे॒ᳶ प्राच॑रन्न् ।  
रात्रि॑या ए॒व तद्यज॑मा॒नोऽव॑र्तिम्पा॒प्मान॒म्भ्रातृ॑व्या॒नप॑ नुदते ।  

####  टीका
तेनेत्यादि  । तेन पशुना रात्रेः रात्रेः(त्रौ) अभिनीयेव प्राचरन् रात्रावेव प्रचरणं कृतवन्तः ।

अह्नो रात्रेस्सम्बन्धित्वेन प्राचरन् । गतमन्यत् । तस्मादभिनीयैवालभेत् यस्मादभिनीयैव ते अकुर्वन् ॥

### मन्त्रः
स ए॒ष उ॑पवस॒थीयेऽह॑न्द्विदेव॒त्य॑ᳶ प॒शुरा ल॑भ्यते ।  

####  टीका
9 स एष इति ॥ उपवसथीये अहन् सौत्यात् पूर्वस्मिन् दिने । अनुप्रवचनादित्वाच्छः । द्विदेवत्यः अग्नीषोमीयः ।
### मन्त्रः
द्व॒यव्ँ वा अ॒स्मिल्ँ लो॒के यज॑मानो॒  ऽस्थि॑ च मा॒ꣳ॒सञ्च॑ ।  
अस्थि॑ चै॒व तेन॑ मा॒ꣳ॒सञ्च॒ यज॑मान॒स्सꣵस्कु॑रुते ।  

####  टीका
द्वयं वा इत्यादि । अस्थि च मांसं च इत्युभयं यजमानः यजमानशरीरं विद्वान् स्वयं द्विदेवत्येन द्वयमुभयं संस्कुरुते साधु प्रशस्तं लभते ॥

### मन्त्रः
ता वा ए॒ताᳶ पञ्च॑ दे॒वता॑ ऽ॒ग्नीषोमा॑व॒ग्निर्मि॒त्रावरु॑णौ ॥ 42 ॥  

####  टीका
10 ता वा इत्यादि ॥ देवताः त्रयाणां पशूनां सम्बन्धिन्यः । अग्नीषोमौ च अग्निः च मित्रवरुणौ चेति ।
### मन्त्रः
प॒ञ्च॒प॒ञ्ची वै यज॑मानः ।  
त्वङ्मा॒ꣳ॒सꣵ स्नावाऽस्थि॑ म॒ज्जा ।
####  टीका
यजमान्श्चायं पञ्चपञ्ची त्वगादिपञ्चकवान् पञ्चभिः पञ्चमानो देहः पञ्चपञ्चः तद्वान् पञ्चपञ्ची । पचि विस्तारे । यद्वा - पञ्चप्रकारैः कोशैः त्वगादिभिः तद्वान् । 'प्रकारे गुणवचनस्य'इति सङ्ख्याया अपि चोदिते द्विर्वचनम् ।
### मन्त्रः
ए॒तमे॒व तत्प॑ञ्चधाविहि॒तमा॒त्मान॑व्ँवरुणपा॒शान्मु॑ञ्चति भेष॒जता॑यै निर्वरुण॒त्वाय॑ ।  

####  टीका
तदेवाह - पञ्चधा पञ्चप्रकारं विष्ठितं त्वगादिभिः आत्मानं शरीरं वरुणपाशात् वारकेण पापेन यद्बन्धनं ततो मुञ्चति । तच्च भेषजतायै अनिष्टोपशमनाय भवति निर्वरुणत्वाय वरुणपाशमोक्षणाय च भवति ॥

### मन्त्रः
तꣳ स॒प्तभि॒श्छन्दो॑भिᳶ प्रा॒तर॑ह्वयन्न् ।  
####  टीका
11 तमित्यादि ॥ तं इन्द्रं सप्तभिः छन्दोभिः प्रातरह्वयन् प्रातरनुवाके आहूतवन्तः ।
### मन्त्रः
तस्मा᳚थ्स॒प्त च॑तुरुत्त॒राणि॒ छन्दाꣳ॑सि प्रातरनुवा॒केऽनू᳚च्यन्ते ।  

####  टीका
तस्मात् चतुरक्षरोत्तराणि । सप्त छन्दांसि गायत्र्यादीनि जगत्यन्तानि सर्वाण्यपि प्रातरनुवाके अनूच्यन्ते ॥

### मन्त्रः
तमे॒तयो॑पस॒मेत्योपा॑सीदन्न् ।  
"उपा᳚स्मै गायता नर॒ " इति॑ ।  
####  टीका
12 तमेतयेत्यादि ॥ अत एव छन्दोभिरिन्द्रमाहूय उपसमेत्य 'उपास्मै गायत'इत्येतया उपासीदन् उपासत ।
### मन्त्रः
तस्मा॑दे॒तया॑ बहिष्पवमा॒न उ॑प॒सद्यः॑ ॥ 43 ॥  

####  टीका
तस्मात् एतया ऋचा बहिष्पवमान उपसद्यः उपसत्तव्यः । सदेः छान्दसः क्यप् ॥


इति पञ्चमे नवमोऽनुवाकः ॥  
