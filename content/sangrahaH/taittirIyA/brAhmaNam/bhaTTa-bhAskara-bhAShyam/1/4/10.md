---
title: १०, पिण्डपितृयज्ञः, दर्शपूर्णमासब्राह्मणशेषः
unicode_script: devanagari
---
## सोमादिब्राह्मणम्

### मन्त्रः
अ॒ग्निर्वाव सँ॑व्वथ्स॒रः ।  
आ॒दि॒त्यᳶ प॑रिवथ्स॒रः ।  
च॒न्द्रमा॑ इदावथ्स॒रः ।  
वा॒युर॑नुवथ्स॒रः ।  
####  टीका
1 अग्निर्वावेत्यादि ॥ अत्र बार्हस्पत्यं षष्टिवर्षं प्रभवादिसंज्ञं महायुगम् । तत्र बार्हस्पत्या द्वादशाब्दाः पञ्चकृत्व आवर्तन्ते आश्वयुजकार्तिकमार्गशीर्षपौषमाघफाल्गुनचैत्रवेशोखज्येष्ठाषाढश्रावणप्रोष्ठपदाख्याः ।
आहुश्च-गुरुभगणा राशिगुणा आश्वयुजाद्या गुरोरब्दाः ।   
तथा-यस्मिन्नुदेति नक्षत्रे प्रवासोपगतोऽङ्गिराः ।  
तस्मात्संवत्सरो मासात् बार्हस्पत्यः प्रशस्यते ॥ इति ॥
ततश्चैतैरेव पञ्चकृत्व आवर्तमानैः द्वादशाब्दप्रमाणानि पञ्चावान्तरयुगानि भवन्ति, तत्र प्रथमे युगे योऽब्दः कार्तिकादिसंज्ञः स संवत्सरोनाम । द्वितीये युगे परिवत्सरोनाम, तृतीये इदावत्सरः, चतुर्थे अनुवत्सरः, पञ्चमे इद्वत्सर इति । केचिदाहुः - षड्भिष्षड्भिरब्दैरवान्तराणि युगानि भवन्तीति ॥
तत्र प्रथमादयः षडब्दाः संवत्सरपरिवत्सरेदावत्सरानुवत्सरेद्वत्सरवत्सराख्या इति । तत्र प्रथमतस्सङ्गतो वत्सरः संवत्सरः । अथ स एव वत्सरो धर्मविशेषपरिग्रहेण पुनः परिवर्तत इति परिवत्सरो द्वितीयः । इदमेव संवत्सररूपं धर्मान्तरपरिग्रहेण आवृत्तमिति इदावत्सरस्तृतीयः ।   
स एव पुनरप्यनुवर्तत इति अनुवत्सरः ।  
अस्यैवानुवृत्तेः इद्वत्सरः कालानुवृत्तिमात्रात् वत्सरः । तत्रैते संवत्सरादयोऽग्न्यादिभावेन स्तूयन्ते तत्प्राप्तिहेतुत्वेन वैश्वदेवादीनि पर्वाणि स्तूयन्ते ॥   
### मन्त्रः
यद् "वै᳚श्वदे॒वेन॒ यज॑ते॒" ऽ॒ग्निम् ए॒व तथ् सँ॑व्वथ्स॒रम् आ॑प्नोति ।
तस्मा᳚द् "वैश्वदे॒वेन॒ यज॑मानस् सँ॒व्व॒थ्स॒रीणाꣳ॑ स्व॒स्तिम् आशा᳚स्ते"+इत्य् आशा॑सीत ।  
####  टीका
संवत्सरीणामिति सूक्तवाकस्याशीष्षु एवं होता आशासीत 'संवत्ससीणां स्वस्तिमाशास्ते । दिव्यं धामाशास्ते' इति । संवत्सरं भाविनी संवत्सरीणा 'संपरिपूर्वात्ख च'इति खः ।
### मन्त्रः

यद् व॑रुणप्रघा॒सैर् यज॑ते॒ ऽऽ॒दि॒त्यम् ए॒व तत् प॑रिवथ्स॒रम् आ॑प्नोति ॥57॥  
तस्मा᳚द् "वरुणप्रघा॒सैर् यज॑मानᳶ परिवथ्स॒रीणाꣳ॑ स्व॒स्तिम् आशा᳚स्ते "+ इत्य् आशा॑सीत ।  

यथ् सा॑कमे॒धैर् यज॑ते॒ च॒न्द्रम॑सम् ए॒व तदि॑दावथ्स॒रम् आ॑प्नोति ।
तस्मा᳚थ् "साकमे॒धैर् यज॑मान इदावथ्स॒रीणाꣳ॑ स्व॒स्तिम् आशा᳚स्ते "+इत्य् आशा॑सीत ।  

####  टीका
एवं परिवत्सरीणामित्यत्र । इदावत्सरीणामित्यादौ छान्दसः खः ॥
### मन्त्रः
यत् पि॑तृय॒ज्ञेन॒ यज॑ते॒ दे॒वान् ए॒व तद् अ॒न्व् अव॑स्यति ।  

####  टीका
2 देवानेवेति ॥ पितृयज्ञेन अग्न्यादिव्यतिरिक्तानपि देवान् पित्रादिरूपान् अन्ववस्यति अनुक्रमेण प्राप्नोति । पित्रात्मका देवा गृह्यन्ते । यथा - 'देवान्वै पितृन् प्रीतान्' इति ।
### मन्त्रः
अथ॒वा अ॑स्य वा॒युश् चा॑नुवथ्स॒रश् चाप्री॑ता॒व् उच्छि॑ष्येते ।  
####  टीका
अथ इदानीं अस्य वायुश्चानुवत्सरश्चाप्रीतौ अनाराधितौ उच्छिष्येते ।
### मन्त्रः
यच् "छु॑नासी॒रीये॑ण॒ यज॑ते॒"वा॒युम् ए॒व तद् अ॑नुवथ्स॒रम् आ॑प्नोति ।

तस्मा᳚च् "छुनासी॒रीये॑ण॒ यज॑मानो ऽनुवथ्स॒रीणाꣳ॑ स्व॒स्तिम् आशा᳚स्त॒ " इत्य् आशा॑सीत ।  
####  टीका
तत्र शुनासीरीयेण तदनुवत्सरस्याप्तिरिति ॥
### मन्त्रः
"सँ॒व्व॒थ्स॒रव् वाँ ए॒ष ई᳚फ्स॒ति "+इत्य् आ॑हुर् यश् चा॑तुर्मा॒स्यैर् यज॑त॒ इति॑ ।  

####  टीका
3 संवत्सरं वा इत्यादि ॥ चातुर्मास्ययाजी संवत्सरमाप्तुमिच्छति तस्मादस्माभिरुक्तं 'अग्निमेव तत्संवत्सरमाप्नोति'इत्यादिकमिति भावः ।
### मन्त्रः
ए॒ष ह॒ त्वै सँ॑व्वथ्स॒रम् आ॑प्नोति ।

####  टीका
अस्ति त्वत्र विशेष इति तुशब्दो वेदितुर्वैशिष्ट्यमाह ।
### मन्त्रः

य ए॒वव्ँ वि॒द्वाꣳश् चा॑तुर्मा॒स्यैर् यज॑ते ।  
####  टीका
एवं विदित्वा यश्चातुर्मास्यैः यजते स एव संवत्सरमाप्नोति नाविद्वानिति । तोरन्त्यलोपश्छान्दसः ॥
### मन्त्रः
विश्वे॑ दे॒वास् सम॑यजन्त ।  
ते᳚ ऽग्निम् ए॒वाय॑जन्त ।  
त ए॒तल्ँ लो॒कम॑जयन्न् यस्मि॑न्न॒ग्निः ।   ँ  
####  टीका
4 विश्वे देवा इत्यादिश्चातुर्मास्यहविषां विधिः । विश्वेदेवाः संहत्याग्निमेवेष्ट्वा अग्निलोकं अजयन् ॥
### मन्त्रः

यद् वै᳚श्वदे॒वेन॒ यज॑ते+ए॒तम् ए॒व लो॒कञ् ज॑यति,  यस्मि॑न्न् अ॒ग्निर् अ॒ग्नेर् ए॒व सायु॑ज्य॒म् उपै॑ति ।  
####  टीका

एतमिति ॥ इदानीं लोकतया प्रसिद्धं व्यपदिशति । एवं सर्वत्र ॥ तस्माद्वैश्वदेवेनेष्ट्वा एतं लोकं जित्वा अग्नेस्सायुज्यं गच्छति यजमानः ॥
### मन्त्रः
य॒दा वै᳚श्वदे॒वेन॒ यज॑ते॒ ऽथ॑ सव्वँथ्स॒रस्य॑ गृ॒हप॑तिम् आप्नोति ।  

य॒दा सँ॑व्वथ्स॒रस्य॑ गृ॒हप॑तिम् आ॒प्नोत्य्॒ अथ॑ सहस्रया॒जिन॑म् आप्नोति ।

य॒दा स॑हस्रया॒जिन॑म् आ॒प्नोत्य्  अथ॑ गृहमे॒धिनम् आप्नोति ।

####  टीका
5 यदा इत्यादि ॥ वैश्वदेवयाजी संवत्सरस्य गवामयनस्य गृहपतिं प्रधानं यज्ञपतिं आप्नोति तन्महिमानं भजते । तत्प्राप्तौ च सहस्रयाजिनं सहस्रदक्षिणयाजिनं आप्नोति ।
### मन्त्रः
य॒दा गृ॑हमे॒धिन॑मा॒प्नोत्य्॒ अथा॒ग्निर्भ॑वति ।  

####  टीका

तस्य चाप्तौ गृहमेधिनं यायावरं सकलश्रुतिस्मृत्युदितगार्हस्थ्यानुष्ठायिनं वा आप्नोति । तदाप्त्यनन्तरं च अग्निः एव संपद्यते ।
### मन्त्रः

य॒दाग्निर्भव॑त्य् अथ॒ गौर्भ॑वति ।  
####  टीका
तदनन्तरं च गौः एव संपद्यते । गवां महिमानमाप्नोति गवादिकमाप्नोतीति केचित् ।
### मन्त्रः

ए॒षा वै वै᳚श्वदे॒वस्य॒ मात्रा᳚ ।
####  टीका
एषा एतावती वैश्वदेवस्य मात्रा फलपरिमाणम् ।
### मन्त्रः

 ए॒तद् वा ए॒तेषा॑मव॒मम् ।  
####  टीका
एतच्च फलं एतेपां चातुर्मास्यफलानां अवमं निकृष्टं वेदितव्यम् ।
### मन्त्रः

अतो॑तो॒ वा उत्त॑राणि॒ श्रेयाꣳ॑सि भवन्ति ।  
####  टीका
उत्तराणि तु पर्वफलानि अतोऽतः अस्मादस्मात् उत्तराणि श्रेयांसि प्रशस्यानि भवन्ति । पूर्वस्मात्पूर्वस्मादुत्तरोत्तराणि प्रकृष्टफलानीति यावत् ।
### मन्त्रः

यद्विश्वे॑ दे॒वास्स॒मय॑जन्त तद्वै᳚श्वदे॒वस्य॑ वैश्वदेव॒त्वम् ॥ 61 ॥  
####  टीका
यत् विश्वेदेवाः संहत्य अयजन्त तस्मादस्य वैश्वदेवत्वम् ॥
### मन्त्रः
अथा॑दि॒त्यो वरु॑ण॒ꣳ॒ रा॑जानव्वँरुणप्रघा॒सैर॑यजत ।  
स ए॒तल्ँ लो॒कम॑जयद् यस्मि॑न्नादि॒त्यः ।  
यद्व॑रुणप्रघा॒सैर् यज॑ते + ए॒तम् ए॒व लो॒कञ्ज॑यति यस्मि॑न्नादि॒त्यः ।  
आ॒दि॒त्यस्यै॒व सायु॑ज्य॒म् उपै॑ति ।  

####  टीका
6 अथादित्य इत्यादि ॥ तेनेष्ट्वा आदित्यलोकं जितवान् आदित्यः यस्मिन् इदानीं स्वयं वर्तते ।
### मन्त्रः
यदा॑दि॒त्यो वरु॑ण॒ꣳ॒ राजा॑नव्वँरुणप्रघा॒सैरय॑जत तद्व॑रुणप्रघा॒साना᳚व्वँरुणप्रघास॒त्वम् ।  
####  टीका
राजग्रहणमुदकमिति धीनिवृत्त्यर्थम् ।
वरुणप्रघासत्वमिति । वरुणसंबन्धिनः प्रघसा हविर्विशेषा वरुणप्रघासाः ॥
### मन्त्रः
अथ॒ सोमो॒ राजा॒ छन्दाꣳ॑सि साकमे॒धैर॑यजत ॥62॥  
स ए॒तल्ँ लो॒कम॑जयद् यस्मिꣵ॑श्च॒न्द्रमा॑ वि॒भाति॑ ।  
यथ् सा॑कमे॒धैर् यज॑ते +ए॒तम् ए॒व लो॒कञ्ज॑यति यस्मिꣵ॑श्च॒न्द्रमा॑ वि॒भाति॑ ।  
च॒न्द्रम॑स ए॒व सायु॑ज्य॒म् उपै॑ति ।  

####  टीका
7 अथ सोम इत्यादि ॥ छन्दांसि साकमेधैरयजत । इष्ट्वा च एतं लोकं जितवान् यस्मिन् इदानीं विशेषेण भाति इति ।
### मन्त्रः

सोमो॒ वै च॒न्द्रमाः᳚ ।  
####  टीका
सोमो वा इत्यादि । सोमो रसात्मा चन्द्रमाः।
### मन्त्रः
ए॒ष ह॒ त्वै सा॒ख्षाथ्सोम॑म्भख्षयति य ए॒वव्ँ वि॒द्वान्थ्सा॑कमे॒धैर् यज॑ते ।  

####  टीका
तस्मादेवं विदित्वा साकमेधयाज्येव साक्षादव्यवधानेन सोमं भक्षयति ।
### मन्त्रः

यथ् सोम॑श् च॒राजा॒ छन्दा॑ꣳसि च स॒मैध॑न्त तथ्सा॑कमे॒धानाꣳ॑ साकमेध॒त्वम् ।  
####  टीका
सोमश्च छन्दांसि च समैधन्त तत् साकमेधानां साकमेधत्वम् ॥
### मन्त्रः

अथ॒र्तव॑ᳶ पि॒तर॑ᳶ प्र॒जाप॑तिम्पि॒तर॑म्पितृय॒ज्ञेना॑यजन्त ।  
त ए॒तल्-लोँ॒कम॑जयन्न् यस्मि॑न्नृ॒तवः॑ ।  
यत्पि॑तृय॒ज्ञेन॒ यज॑ते + ए॒तम् ए॒व लो॒कञ्ज॑यति यस्मि॑न्नृ॒तवः॑ ।  
ऋ॒तू॒नाम् ए॒व सायु॑ज्य॒म् उपै॑ति ।  

यदृ॒तव॑ᳶ पि॒तर॑ᳶ प्र॒जाप॑तिम्पि॒तर॑म्पितृय॒ज्ञेनाय॑जन्त तत्पि॑तृय॒ज्ञस्य॑ पितृयज्ञ॒त्वम् ॥64॥  

####  टीका
8 अथर्तव इत्यादि ॥ पितरं पितृयज्ञेन अयजन्त, तस्मादस्य पितृयज्ञत्वम् ॥
### मन्त्रः

अथौष॑धय इ॒मन्दे॒वन्त्र्य॑म्बकैरयजन्त॒ प्रथे॑म॒हीति॑ ।  
ततो॒ वै ता अ॑प्रथन्त ।  
य ए॒वव्ँ वि॒ द्वाꣳ स्त्र्य॑म्बकै॒र् यज॑ते प्रथ॑ते प्र॒जया॑ प॒शुभिः॑ ।  
####  टीका
9 अथौषधय इत्यादि ॥ इमं तेषु मन्त्रेषु प्रसिद्धं त्र्यम्बकं अयजन्त । गतमन्यत् ॥
### मन्त्रः

अथ॑ वा॒युᳶ प॑रमे॒ष्ठिनꣳ॑ शुनासी॒रीये॑णायजत ।  
स ए॒तल्ँ लो॒कम॑जयद् यस्मि॑न्वा॒युः ।  

यच्छु॑नासी॒रीये॑ण॒ यज॑ते + ए॒तम् ए॒व लो॒कञ्ज॑यति यस्मि॑न्वा॒युः ॥65॥  
वा॒योर् ए॒व सायु॑ज्य॒म् उपै॑ति ।  
####  टीका
10 अथ वायुरित्यादि ॥ गतम् ॥ एवं विश्वदेवादयो वैश्वदेवादिभिः अग्निवरुणच्छन्दःप्रजापतित्र्यम्बकपरमेष्ठिनोऽयजन्तेति ॥
### मन्त्रः

ब्र॒ह्म॒वा॒दिनो॑ वदन्ति ।  
प्र चा॑तुर्मास्यया॒जी मी॑य॒ता (३) न प्रमी॑य॒ता (३) इति॑ ।  
####  टीका
11 ब्रह्मवादिन इत्यादि ॥ चातुर्मास्ययाजी किं प्रमीयते कि वा नेति । 'विचार्यमाणानाम्'इति प्लुतः । 'एचोऽप्रगृह्यस्य'इति पूर्वस्यार्धस्याकारः । छान्दसत्वादेव उत्तराद्यविकारो लुप्यते ।
### मन्त्रः

जीव॒न्वा ए॒ष ऋ॒तूनप्ये॑ति ।  
####  टीका
अथ नेतीत्युत्तरं ब्रूते । जीवन्नित्यादि ॥ जीवन् खलु एष ऋतूनप्येति अनुप्रविशति । तस्माद्ग्रहादिष्विवानुप्रविश्य तिष्ठन् कथमसौ मृतस्स्यात्,
### मन्त्रः
यदि॑ व॒सन्ता᳚ प्र॒मीय॑ते व॒स॒न्तो भ॑वति ।  
यदि॑ ग्री॒ष्मे +++(प्र॒मीय॑ते)+++ग्री॒ष्मः +++(भ॑वति )+++ ।  
यदि॑ व॒र्॒षासु॑ +++(प्र॒मीय॑ते)+++व॒र्॒षाः +++(भ॑वति )+++।  
यदि॑ श॒रदि॑ +++(प्र॒मीय॑ते)+++श॒रत् +++(भ॑वति )+++।  
यदि॒ हेम॑न् +++(प्र॒मीय॑ते)+++हेम॒न्तः +++(भ॑वति )+++।  

####  टीका

एवं सामान्येन उक्तान् ऋतून् दर्शयति - यदि वसन्ता वसन्ते प्रमीयते देहोपाधिना वियुज्यते सप्तम्या आदादेशे 'लघावन्तः'इति मध्योदात्तत्वम् । तदाऽसौ वसन्तमनुप्रविष्टो वसन्त एव भूत्वा वर्तते । निवृत्तेऽपि देहोपाधौ तदानीमेव विद्यमानवसन्तोपाधिपरिग्रहेण वर्तमानो जीवन्नेव भवतीति ॥

एवं ग्रीष्मादिषु ॥ हेमन्निति 'सुपां सुलुक्'इति सप्तम्या लुकि तलोपश्छान्दसः ।
### मन्त्रः
ऋ॒तुर्भू॒त्वा सँ॑व्वथ्स॒रमप्ये॑ति ।  

####  टीका
एवमृतूभूतस्संवत्सरमनु प्रविशति । संवत्सरस्स्वयं प्रजापतिरेव सर्वान्प्रति कारणत्वात् ।

### मन्त्रः
सँ॒व्व॒थ्स॒रᳶ प्र॒जाप॑तिᳶ प्र॒जाप॑ति॒र्वावैषः ॥66॥  

####  टीका

एवमुक्तेन प्रकारेण प्रजापतिरेव स खलु एष यजमानः, स चेदानीमपि विद्यत इति कस्मान्म्रियते इति ॥
इति श्री भट्टभास्करमिश्रविरचिते पारक्षुद्रभाष्ये प्रथमेऽष्टके चतुर्थप्रपाठके दशमोऽनुवाकः ॥
चतुर्थप्रश्नस्समाप्तः ॥  
