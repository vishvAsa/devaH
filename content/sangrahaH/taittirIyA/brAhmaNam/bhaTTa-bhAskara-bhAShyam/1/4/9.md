---
title: ०९,  राजसूयगतचातुर्मास्यशेषः
unicode_script: devanagari
---
## सोमादिब्राह्मणम्

## वैश्वदेवं काण्डम्

1 अथ राजसूयब्राह्मणशेषः, चातुर्मास्यानां राजसूय एवोत्पत्तेः॥ 'प्रजा वै सत्रत्तमासत'इति द्वावनुवाकौ वैश्वदेवं काण्डम् ॥
### मन्त्रः
प्र॒जा वै स॒त्रमा॑सत॒ तप॒स्तप्य॑माना॒ अजु॑ह्वतीः ।  
####  टीका
प्रजाः वक्ष्यमाणा देवादयः सर्वे संहत्य सत्रमासत सत्रासनं कुवन्त इव दीर्घकालं सहासत किं कुर्वन्तः तपस्तप्यमानाः गार्हस्थ्ये स्थित्वा उपवासादीनि तपांसि कुर्वत्यः अजुह्वतीः अजुह्वत्यः होमं कंचिदप्यकुर्वाणा आस्त । 'तपस्तपः कर्मकस्यैव'इत्यात्मनेपदम् ।
### मन्त्रः
दे॒वा अ॑पश्यञ्चम॒सङ्घृ॒तस्य॑ पू॒र्णꣵ स्व॒धाम् ।  
तमुपोद॑तिष्ठ॒न्तम॑जुहवुः ।  
####  टीका
अथ तासां देवतानां मध्ये देवाश्चमसं पात्रं घृतस्य पूर्णं स्वधां अमृतात्मकं स्वस्यात्मनो धारकं वा । दधातेर्विच्, 'पूरणगुण'इति षष्ठीसमासप्रतिषेधेन षष्ठी ज्ञापिता । ईदृशं चमसं तपःप्रभावादाविर्भूतं अपश्यन् ।
### मन्त्रः
पि॒तरो॑ऽपश्यञ्चम॒सङ्घृ॒तस्य॑ पू॒र्णꣵ स्व॒धाम् ।  
तमुपोद॑तिष्ठ॒न्तम॑जुहवुः ।  

####  टीका
अथ तं द्रष्टुं उपोदतिष्ठन् समीपतो होतुमुद्यताः अथ अजुहवुश्च तम् ।
### मन्त्रः
तेना᳚र्धमा॒स ऊर्ज॒मवा॑रुन्धत ।  
####  टीका
तेन च होमेन अर्धमासे ऊर्जं अन्नं अवारुन्धत लब्धवन्तः । सामर्थ्याद्वीप्स्यते अर्धमासेअर्धमासे ।
### मन्त्रः
तस्मा॑दर्धमा॒से दे॒वा इ॑ज्यन्ते ।  
####  टीका
तस्मादर्धमासे पौर्णमास्याममावावास्यायां च देवा इज्यन्ते । एवं सर्वत्र वेदितव्यम् ॥
### मन्त्रः
तेन॑ मा॒स्यूर्ज॒मवा॑रुन्धत ।  
तस्मा᳚न्मा॒सि पि॒तृभ्य॑ᳵ क्रियते ।  

####  टीका
2 पितरो मासि अन्नं अवारुन्धत । तस्मान्मासि पितृभ्यः क्रियते मासिमासि पिण्डपितृयज्ञः क्रियते ।'पद्दन्नादिना मासस्य मास्भावः । 'ऊदिडम्'इत्यादिना विभक्तेरुदात्तत्वम् ॥
### मन्त्रः
म॒नु॒ष्या॑ अपश्यञ्चम॒सङ्घृ॒तस्य॑ पू॒र्णꣵ स्व॒धाम् ॥52॥  
तमुपोद॑तिष्ठ॒न्तम॑जुहवुः ।  
तेन॑ द्व॒यीमूर्ज॒मवा॑रुन्धत ।  
####  टीका
3 मनुष्या द्वयीं ऊर्जं अन्नं अवारुन्धत । द्वावयवावस्य कालद्वयसम्बन्धात् । 'द्वित्रिभ्यां तयस्यायज्वा'स्थानिवद्भावेन तयबन्ततया उदात्तनिवृत्तिस्वरेण ङीपि उदात्तत्वम् ।
Mantra

तस्मा॒द्द्विरह्नो॑ मनु॒ष्ये᳚भ्य॒ उप॑ह्रियते प्रा॒तश्च॑ सा॒यञ्च॑ ।  
222
तस्मान्मनुष्येभ्यः एकस्य अह्नः अहोरात्रस्य द्विरुपह्रियते प्रातश्च सायं च प्रतिदिवसमह्नि रात्रौ च ॥
### मन्त्रः
प॒शवो॑ऽपश्यञ्चम॒सङ्घृ॒तस्य॑ पू॒र्णꣵ स्व॒धाम् ।  
तमुपोद॑तिष्ठ॒न्तम॑जुहवुः ।  
तेन॑ त्र॒यीमूर्ज॒मवा॑रुन्धत ।  
तस्मा॒त्त्रिरह्न॑ᳶ प॒शव॒ᳶ प्रेर॑ते प्रा॒तस्स॑ङ्ग॒वे सा॒यम् ।  
####  टीका
4 पशवः त्रयीं त्र्यवयवां ऊर्जं अन्नं अवारुन्धत । तस्मादह्नस्त्रिः प्रेरते पशवश्चरणार्थं प्रतिष्ठन्ते प्रातस्सङ्गवे सायं च । एभिः त्रिभिः विभागैः दिवसो भवति नैतद्व्यतिरिक्तः कश्चिद्दिवसांशः । तस्मात् सामर्थ्यात् सर्वमहश्चरन्ति पशव इत्युक्तं भवति । ततस्सति अत्यन्तसंयोगे संख्याविशेषोपादानस्य तद्विरोधित्वात् द्वितीयाभवे संबन्धसामान्ये षष्ठ्येव । ईर गतौ, आदादिकः अनुदात्तेत् ॥
### मन्त्रः
असु॑रा अपश्यञ्चम॒सङ्घृ॒तस्य॑ पू॒र्णꣵ स्व॒धाम् ॥53॥  
तमुपोद॑तिष्ठ॒न्तम॑जुहवुः ।  
तेन॑ सवँथ्स॒र ऊर्ज॒मवा॑रुन्धत ।  
ते दे॒वा अ॑मन्यन्त ।  
अ॒मी वा इ॒दम॑भूवन्न् यद्व॒यꣵ स्म इति॑ ।  
####  टीका
5 असुराः संवत्सरे अन्नमलभन्त संवत्सरेऽन्तर्भावितान्नाः सकृत् संवत्सरे भुञ्जते । अथ तथाविधानसुरान् पश्यन्तः ते देवा अमन्यन्त । अमी असुरा इदं सर्वं अभूवन् यद्वयं स्मः । एभिः अपहृतं अस्मदैश्वर्यमिति यावत् ॥
### मन्त्रः
त ए॒तानि॑ चातुर्मा॒स्यान्य॑पश्यन्न् ।  
तानि॒ निर॑वपन्न् ।  
तैरे॒वैषा॒न्तामूर्ज॑मवृञ्जत ।  
ततो॑ दे॒वा अभ॑वन्न् , पराऽसु॑राः ॥54॥  
####  टीका
6 त एतानीत्यादि ॥ गतम् ॥
### मन्त्रः
यद्यज॑ते यामे॒व दे॒वा ऊर्ज॑म॒वारु॑न्धत॒ तान्तेनाव॑रुन्धे ।  

####  टीका
7 यद्यजत इति ॥ यदुक्तं 'तस्मादर्धमासे देवा इज्यन्ते'इति ब्राह्मणेन तदाह - तत्र यत् दर्शपूर्णमासाभ्यां यजते यजमानो देवान् तेन देवानां ऊर्जं अवरुन्धे ।
Mantra

यत्पि॒तृभ्य॑ᳵ क॒रोति॑ ।  
यामे॒व पि॒तर॒ ऊर्ज॑म॒वारु॑न्धत॒ तान्तेनाव॑रुन्धे ।  
२२२
पितृभ्यः पिण्डपितृयज्ञेन पितॄणामूर्जयवरुन्धे ।
Mantra
यदा॑वस॒थेऽन्न॒ꣳ॒ हर॑न्ति ।  
यामे॒व म॑नु॒ष्या॑ ऊर्ज॑म॒वारु॑न्धत॒ तान्तेनाव॑रुन्धे ।  

२२२
आवसथे वैश्वदेवातिथिपूजादिना अन्नदानेन मनुष्याणामूर्जमवतुन्धे ।
Mantra
यद्दख्षि॑णा॒न्ददा॑ति ॥55॥  
यामे॒व प॒शव॒ ऊर्ज॑म॒वारु॑न्धत॒ तान्तेनाव॑रुन्धे ।  

२२२
दक्षिणात्वेन पश्वादिदानात् पशूनामूर्जमवरुन्धे ।
Mantra
यच्चा॑तुर्मा॒स्यैर्यज॑ते ।  
यामे॒वासु॑रा॒ ऊर्ज॑म॒वारु॑न्धत॒ तान्तेनाव॑रुन्धे ।  

२२२
चातुर्मास्यैरसुराणामूर्जमवरुन्धे संवत्सरसाध्यत्वात्
Mantra
भव॑त्या॒त्मना᳚ ।
परा᳚स्य॒ भ्रातृ॑व्यो भवति ।  

२२२
भवत्यात्मना स्वयं भूतिमान् संपद्यते । अस्य भ्रातृव्यः पराभवति विनश्यति ॥
### मन्त्रः
वि॒राजो॒ वा ए॒षा विक्रा᳚न्तिर् यच्चा॑तुर्मा॒स्यानि॑ ।  
####  टीका
8 विराजो वा इत्यादि ॥ विराट् प्रजापतिः । तदीया विक्रान्तिः लोकत्रयमाक्रम्यावस्थानम् । सैव चातुर्मास्यानि ।
### मन्त्रः
वै॒श्व॒दे॒वेना॒स्मिल्ँ लो॒के प्रत्य॑तिष्ठत् ।   
व॒रु॒ण॒प्र॒घा॒सैर॒न्तरि॑ख्षे +++(प्रत्य॑तिष्ठत् )+++ ।  
सा॒क॒मे॒धैर॒मुष्मि॑ल्ँलो॒के +++(प्रत्य॑तिष्ठत् )+++।  
ए॒ष ह॒ त्वावैतथ्सर्व॑म्भवति ।  
य ए॒वव्ँ वि॒द्वाꣳश्चा॑तुर्मा॒स्यैर्यज॑ते ॥56॥  
####  टीका
इदानीं विराज एव विक्रान्तिं दर्शथति - वैश्वदेवेनेत्यादि ॥ यस्मादेवं तस्मात् एवं विद्वान्यश्चातुर्मास्यैर्यजते एष खलु एतत्सर्वं त्रैलोक्यं भवति, एतदाधारं सर्वं भवति एतस्माद्वा देवाद्यैश्वर्यं प्राप्नोति । तोरन्त्यलोपश्छान्दसः । एवं चातुर्मास्यानामेव स्तुत्यर्थं तदवयवानां नित्यानां कर्मणामनुवाद इति ॥

इति चतुर्थे नवमोऽनुवाकः ॥  
