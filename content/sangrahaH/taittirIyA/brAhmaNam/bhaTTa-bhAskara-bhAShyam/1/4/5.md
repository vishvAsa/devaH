---
title: ०५, सोमातिरेकप्रायश्चित्तम्‌
unicode_script: devanagari
---
## सोमादिब्राह्मणम्


### मन्त्रः
यस्य॑ प्रातस्सव॒ने सोमो॑ ऽति॒-रिच्य॑ते ।  
माध्य॑न्दिन॒ꣳ॒ सव॑नङ् का॒मय॑मानो॒ ऽभ्य् अति॑-रिच्यते ।  
####  टीका

1 अथाध्वरस्य ब्राह्मणशेषः सोमार्षेयः 'यस्य प्रातस्सवने'इत्यादयः त्रयोऽनुवाकाः । उन्नीतेषु चमसेषु अवशिष्यते हुतः ।
माध्यन्दिनं अनन्तरभावि सवनं कामयमानः तत्राप्युपयोगो मे स्यादिति वाञ्छया खलु गृहीतः सोमोऽभ्यतिरिच्यते प्रयोजनाद्व्यतिरेकेण वर्तते ।

### मन्त्रः
"गौर् ध॑यति म॒रुता॒म्" इति॒ धय॑द्वतीषु कुर्वन्ति ।  

####  टीका
अतिरेकित्वं च गृहीतभागिन्यः प्रातस्सवनदेवता न सहन्ते तत्कथं समाधेयमित्याह - 'गौर्धयति मरुताम्'इत्यासु धयद्वतीषु धयशब्दवतीषु प्रातस्सवनत्वात् गायत्रीषु उद्गातारो गायत्रं साम कुर्वन्ति स्तुतशस्त्रवन्तं पुनर्होममाचरेत् इति ।
### मन्त्रः
हि॒नस्ति॒ वै स॒न्ध्यधी॑तम् ।  
####  टीका
कथं पुनर्धयद्वतीभिरयं दोषः सन्धीयत इत्याह - हिनस्तीति । अन्यदीयवत्सदोह्या गौस्सन्धिः । इह तु उपचारेण तदीय क्षीरं सन्धीत्युच्यते । पुनरपि गोसाधर्म्यात् सोमे वर्तते अन्यदीयत्वसामान्यात् ।  
### मन्त्रः
स॒न्धीव॒ खलु॒ वा ए॒तद्  यथ् सव॑नस्याति॒-रिच्य॑ते ।  

####  टीका
तदिदमुक्तम् - सन्धीव खलु वा एतत् ।
यत्सवनस्यातिरिच्यते इति । अधीतं अपीतं अतिरोहितम् पानेन स्वरूपहानिर्लक्ष्यते । अयमर्थः - अयं सन्धिक्षीरसमोतिरिक्तः सोमः स्वरूपेणैव अवस्थितोपि अनपत्यत्वाद्यजमानं । हिनस्ति । तस्मादस्य समाधानं कर्तव्यं, तच्च धयद्वतीभिः क्रियत इति ।
### मन्त्रः
यद् धय॑द्वतीषु कु॒र्वन्ति॒ स॒न्धेश् शान्त्यै᳚ ।  

####  टीका
 तदिदमाह - यद्धयद्वतीषु कुर्वन्ति सन्धेश्शान्त्या इति । यद्वा - सन्धिनीक्षीरसमोऽयं सोमो यदि प्रातःसवन एव पीतस्स्यात् । ततो माध्यन्दिनेऽपि भवन् हिनस्ति यजमानमिति सन्धिगोस्थानीयप्रातस्सवनक्षीरसदृशस्य सोमातिरेकस्यापार्थत्वेन अन्यत्र अनुपयोज्यत्वात् धयद्वतीभिः अत्रैव पीतः क्रियत इति । यद्वा - अधीतं अधिगतं उत्पादितं सन्धिक्षीरं धयद्वतीभिः सामभिः पीतं क्रियत इति ॥
### मन्त्रः
गा॒य॒त्रꣳ साम॑ भवति पञ्चद॒शस् स्तोम॒स् ,तेन॑+ ए॒व प्रा॑तस्सव॒नान् नय॑न्ति ॥28॥  

####  टीका
2 गायत्रमित्यादि ॥ गायत्रपञ्चदशाभ्यां प्रातस्सवनान्न यन्ति न गच्छन्ति उद्गातारः । प्रातस्सवन एव प्रतिपत्तीः कृता भवति ॥
### मन्त्रः
म॒रुत्व॑तीषु कुर्वन्ति , तेन॑+ ए॒व माध्य॑न्दिना॒थ् सव॑ना॒न् नय॑न्ति ।  
####  टीका
3 मरुत्वतीष्विति ॥ 'गौर्धयति' इत्यादिभिः मरुच्छब्दवतीभिः स्तवनात् माध्यन्दिनात् अपि सवनात् न गच्छन्ति तत्राप्युपयुक्तोऽसौ भवति यत् कामयमानः सोमोऽतिरिच्यते । केचिदाहुः - उभयसवनाकांक्षितत्वात् सन्ध्याकल्पोऽयमतिरिक्तः सोमः । ततश्च इत्थं क्रियमाणं स्तोत्रादिकं सन्ध्यायामधीतमुच्यमानमिव हिनस्ति । तत्र धयद्वतीनां गायत्रपञ्चदशाभ्यां गानात् सवनद्वयातिरेकेण सन्धिर्नाम कश्चिन्नास्ति ॥
### मन्त्रः
होतु॑श् चम॒सम् अनून्न॑यन्ते ।  
####  टीका
4 होतुरिति ॥ होतुश्चमसं अग्रत उन्नीतमनु अन्ये चमसा उन्नयन्ते ।
### मन्त्रः
होता ऽनु॑ शꣳसति ।

####  टीका
होता तु तं अनु शंसति ऐन्द्राग्नमित्येके । ऐन्द्रावैष्णवमित्यन्ये ।
### मन्त्रः
म॒ध्य॒त ए॒व य॒ज्ञꣳ स॒म् आद॑धाति ।  

####  टीका
एवं कुर्वन् यज्ञं मध्यतः समादधाति अन्यूनानतिरिक्तसवनद्वयातिरेकेण समीकरोति । यथा सन्धिदोषो न भवति तथा करोति ॥
### मन्त्रः
यस्य॒ माध्य॑न्दिने॒ सव॑ने॒ सोमो॑ ऽति॒-रिच्य॑ते ।  
आ॒दि॒त्यन् तृ॑तीयसव॒नङ् का॒मय॑मानो॒ ऽभ्य् अति॑-रिच्यते ।
####  टीका
5 यस्य माध्यन्दिन इत्यादि ॥ पूर्ववत् ।
### मन्त्रः

गौ॒रि॒वी॒तꣳ साम॑ भवति ।  
अति॑रिक्तँ॒व् वै गौ॑रिवी॒तम् ।  
अति॑रिक्तँ॒य् यथ् सव॑नस्याति॒रिच्य॑त अति॑रिक्तस्य॒ शान्त्यै᳚ ।  

####  टीका

गोरिवीतमिति । अतिरिक्ताक्षरेण गौरिवीतेन स्तवनात् सोमातिरेकदोषशान्तिः ।
### मन्त्रः
"बण्म॒हाꣳ अ॑सि सू॒र्य" इति॑ कुर्वन्ति ।  
यस्य +ए॒वादि॒त्यस्य॒ सव॑नस्य॒ कामे॑नाति॒-रिच्य॑ते तेन॑+ ए॒वैन॒ङ् कामे॑न॒ सम॑र्धयन्ति ।  

####  टीका
'बण्महां असि सूर्य'इत्यासु सौरीषु स्तवनात् आदित्यं तृतीयसवनं कामयमानं सोममभिमतेन समृद्धं करोति ।
### मन्त्रः
गौ॒रि॒वी॒तꣳ साम॑ भवति ।  
तेन॑+ ए॒व माध्य॑न्दिना॒थ् सव॑ना॒न् नय॑न्ति ।

####  टीका
गौरिवीतस्य च पृष्टविकारत्वात् माध्यंदिनात्सवनान्न यन्ति स्तोमस्य सप्तदशत्वात् तृतीयसवनान्न यन्ति ॥
### मन्त्रः
स॒प्त॒द॒शस्स् तोमः॑ ।  
तेन॑+ ए॒व तृ॑तीयसव॒नान् नय॑न्ति ।  

होतु॑श् चम॒सम् अनून्न॑यन्ते ।  
होता ऽनु॑ शꣳसति ॥30॥  
म॒ध्य॒त ए॒व य॒ज्ञꣳ स॒म् आद॑धाति ।  
####  टीका
6 होतुरित्यादि ॥ समानम् । ऐन्द्रमित्येके । ऐन्द्रावैष्णवमित्यन्ये ॥
### मन्त्रः

यस्य॑ तृतीयसव॒ने सोमो॑ ऽति॒रिच्ये॑त+ उ॒क्थ्य॑ङ् कुर्वीत ।  
####  टीका
7 यस्य तृतीयसवन इत्यादि ॥ अग्रिष्टोमसंस्थे क्रतौ तृतीयसवनेऽतिरेकश्चेत् उक्थ्यं कुर्वीत ।
### मन्त्रः
यस्यो॒क्थ्ये॑ ऽति॒-रिच्ये॑ता॒ति॒रा॒त्रङ् कु॑र्वीत ।

####  टीका

उक्थ्यसंस्थेऽतिरेकस्तृतीयसवने चेत्स्यात् अतिरात्रं कुर्वीत ।
### मन्त्रः
यस्या॑तिरा॒त्रे॑ ऽति॒-रिच्य॑ते तत्त्वै दु॑ष्प्रज्ञा॒नम् ।  

####  टीका
अतिरात्रसंस्थे त्वतिरेके सति यत्समाधानं तत् दुष्प्रज्ञानं दुर्बोधनं न वयं जानीमः । तोरन्त्यलोपश्छान्दसः ।
### मन्त्रः
यज॑मानँ॒व् वा ए॒तत् प॒शव॑ आ॒साह्य॑यन्ति ।  

####  टीका

अथाष्यसमाहिते महान् दोषः । तथा हि - एतत् एतस्मिन् दोषे सति पशवो यजमानमासाह्य सर्वतोऽभिभूय कथंचिदपि व्यवस्थापयितुं अशक्ता यन्ति त्यक्त्वा गच्छन्ति । आङ्पूर्वात् सहतेर्ल्यपि वर्णव्यत्ययेन दीर्घत्वम् । तस्माद्दुष्प्रज्ञानमिति नोपेक्षितव्यम् ।
### मन्त्रः
बृ॒हथ् साम॑ भवति ।  
बृ॒हद् वा इ॒माल्ँ लो॒कान् दा॑धार ।  
बार्‌ह॑ताᳶ प॒शवः॑ ।  
बृ॒ह॒तैवास्मै॑ प॒शून्दा॑धार ।  

####  टीका
इदं ब्रूम इत्याह - बृहदित्यादि । इमान् लोकान् यज्ञद्वारेण बृहत् बिभर्ति पशवः च बार्हताः बृहत उत्पन्नाः । बृहच्छन्द उत्सादिः । बृहता पशून् यजमानस्य धारयति ॥
### मन्त्रः
शि॒पि॒वि॒ष्टव॑तीषु कुर्वन्ति ।  
####  टीका
8 शिपिविष्टवतीषु साम कुर्वन्ति ।
### मन्त्रः
शि॒पि॒वि॒ष्टो वै दे॒वाना᳚म् पु॒ष्टम् ।  
पुष्ट्यै॒वैन॒ꣳ॒ सम॑र्धयन्ति ।  

####  टीका
शिपिविष्टो हि देवानां पुष्टिहेतुः ।
### मन्त्रः
होतु॑श् चम॒सम् अनून्न॑यन्ते ।  
होता ऽनु॑-शꣳसति ।  
म॒ध्य॒त ए॒व य॒ज्ञꣳ स॒म् आद॑धाति ॥31॥  

####  टीका
होतुरित्यादि । गतम् । आश्विनमित्येके । ऐन्द्रावैष्णवमित्यन्ये ॥

इति पञ्चमोऽनुवाकः ॥  
