---
title: ०८, पावमानीमन्त्राः, ( स्मार्ते स्नानादौ मार्जनार्थाश्च)
unicode_script: devanagari
---
## सोमादिब्राह्मणम्

####  टीका
'अनारभ्याधीतानां प्रकृतिगामित्वम्'इति न्यायात् दर्शपूर्णमासयोश्चाविनियोगात् ज्योतिष्ठेम एकाहानां प्रकृतौ एकविंशत्या दर्भपुञ्जीलैः पाव्यमानो यजमानो जपति, अन्यत्र च स्मार्ते स्नानादौ मार्जनार्थोऽयमनुवाकः । सोमः काण्डऋषिः ॥
### मन्त्रः
पव॑मान॒स्सुव॒र्जन॒ᳶ प॒वित्रे॑ण॒ विच॑र्षणिः ।  
यᳶ पोता॒ स पु॑नातु मा ।  
####  टीका
1 प्रथमा - पवमान इति गायत्री ॥ पवमानः शोधनकुशलः सुवर्जनः स्वर्गवास्येव यो जनः समस्तमेव स्वरिति स्वर्गवासी जन उच्यते । [स्वर्गवासिनमभिघत्ते] 'मञ्चाः क्रोशन्ति'इतिवत् ।
विचर्षणिः विशिष्टज्ञानः सर्वस्य सुकृतदुष्कृतप्रत्यवेक्षणकुशलः यः सर्वस्य साधु पोता पविता पवित्रेण पावनेन दर्शनानुध्यानादिना पुनातु शोधयतु ॥
### मन्त्रः
पु॒नन्तु॑ मा देवज॒ना॒ᳶ पु॒नन्तु॒ मन॑वो धि॒या ।  
पु॒नन्तु॒ विश्व॑ आ॒यवः॑ ।  
####  टीका
2 द्वितीया - गायत्री ॥ पुनन्तु मा देवजनाः देवा एव ये जनाः पुनन्तु च मां मनवः स्वायंभुवादयः धिया प्रज्ञया कर्मणा वा बुद्धिविशेषैः कर्मविशेषैर्वा । मां पुनन्तु । विश्वे च आयवः मनुष्या मां पुनन्तु ॥
### मन्त्रः
जात॑वेदᳶ प॒वित्र॑वत् प॒वित्रे॑ण पुनाहि मा ।  
शू॒क्रेण॑ देव॒ दीद्य॑द् अग्ने॒ क्रत्वा॒ क्रतू॒ꣳ रनु॑ ॥46॥  
####  टीका
3 तृतीया - अनुष्टुप् ॥ हे जातवेदः! जातानां वेदितः! पवित्रवत् पवित्रार्हं यथा पवित्राणि शोधयितुमर्हन्ति । 'तदर्हम्'इति वतिः । तदनुरूपं मां पुनाहि पुनीहि । ईत्वाभावश्छान्दसः । पवित्रेण दर्शनादिना पुनीहि हे देव! देवनशील! शुक्रेण निर्मलेन तेजसा दीद्यत् दीप्यमानस्त्वम् । दीद्यतेः दीप्तिकर्मणः शतरि 'अ य स्तानामादिः'इत्याद्युदात्तत्वम्, छान्दसमेवाभ्यस्तत्वम्, कृतद्विर्वचनोऽयं द्रष्टव्यः । हे अग्ने! त्वं दीद्यत् [केन कान् दीद्यत्] इत्याह - क्रतून् आस्माकीनानि कर्माणि प्रज्ञाभेदान्वा अनु लक्षीकृत्य । 'दीर्घादटि'इति रुत्वम् । क्रत्वा क्रतुना प्रज्ञया कर्मविशेषेण वा दीद्यत् त्वं मां पुनीहीति । 'जसादिषु वा वचनम्'इति नाभावाभावः ॥
### मन्त्रः
यत्ते॑ प॒वित्र॑म॒र्चिष्यग्ने॒ वित॑तमन्त॒रा ।  
ब्रह्म॒ तेन॑ पुनीमहे ।  
####  टीका
4 अथ चतुर्थी - यत्त इति गायत्री ॥ हे अग्ने! यत् ते तव अर्चिषि अन्तरा ज्वालासु मध्ये विततं ब्रह्म परिबृढं पवित्ररूपं तेन आत्मानं पुनीमहे । यद्वा - यज्ज्वालासु पवित्रं रूपं तेन ब्रह्म वयं पुनीमहे आस्माकीनं ब्रह्मवर्चसं ऋगादिकं वा ब्रह्मआत्मानं वा पुनीमहे ॥
### मन्त्रः
उ॒भाभ्या᳚न्देव सवित॒ᳶ प॒वित्रे॑ण स॒वेन॑ च ।  
इ॒दम्ब्रह्म॑ पुनीमहे ।  
####  टीका
5 अथ पञ्चमी - उभाभ्यामिति गायत्री ॥ हे देव! सवितः! सर्वस्य प्रेरक! यश्च सवः अनुज्ञा प्रेरणं वा ताभ्यां इदं ब्रह्म पुनीमहे । गतम् ॥
### मन्त्रः
वै॒श्व॒दे॒वी पु॑न॒ती दे॒व्यागा᳚द् यस्यै॑ ब॒ह्वीस्त॒नुवो॑ वी॒तपृ॑ष्ठाः ।  
तया॒ मद॑न्तस्सध॒माद्ये॑षु व॒यꣵ स्या॑म॒ पत॑यो रयी॒णाम् ॥47॥  
####  टीका
6 अथ षष्ठी - वैश्वदेवीति त्रिष्टुप् ॥ वैश्वदेवी विश्वेषां देवानां सम्बन्धिनी सा देवी पुनती शोधयन्ती अस्मानागात् आगच्छतु । यस्यै यस्या देव्याः बह्वीः बह्व्यः अनेकाः तनुवः शरीराणि शच्यादिनाम्न्यः वीतपृष्ठाः कान्तस्तुतयः तया देव्या मदन्तः मोदमानाः । व्यत्ययेन शप् । सधमाद्येषु सह माद्यन्ति येषु सवनेषु । अधिकरणे ण्यति व्यत्ययेनोत्तरपदाद्युदात्वम् । यद्वा - ण्यन्तात् 'अचो यत्"सधमाधस्थयोः'इति सधादेशः । तेषु तेषु स्थानेषु मोदमाना वयं रवीणां धनानां पतयः स्वामिनः स्याम ॥
### मन्त्रः
वै॒श्वा॒न॒रो र॒श्मिभि॑र्मा पुनातु वात॑ᳶ प्रा॒णेने॑षि॒रो म॑यो॒भूः ।  
द्यावा॑पृथि॒वी पय॑सा॒ पयो॑भिर् ऋ॒ताव॑री य॒ज्ञिये॑ मा पुनीताम् ।  
####  टीका
7 अथ सप्तमी - वैश्वानर इति त्रिष्टुप् ॥ वैश्वानरः विश्वेषां नराणां स्वामित्वेन सम्बन्धी अग्निरादित्यो वा । मां रश्मिभिः पवित्रैः पुनातु । वातश्च मां पुनातु कीदृशः प्राणेन प्राणरूपेण स्थित्वा इषिरः सर्वप्राणिषु प्रविष्टवान् । इष गतौ औणादिकः किरच् । यश्च सर्वस्य मयोभूः सुखस्य भावयिता । किञ्च - द्यावापृथिवी द्याव्यापृथिव्यावपि मां पुनीतां शोधयता, कीदृश्यौ, पयसा उदकेन पयोभिरन्यैश्च हेतुभिः ऋतावरी ऋतं यज्ञः सत्यं वा तद्वत्यौ । 'छन्दसीवनिपौ'इति वनिप्, 'वनोरच'इति ङीब्रेफौ । यज्ञिये यज्ञसंपादिन्यौ यज्ञार्हे । 'यज्ञर्त्विग्भ्याम्'इति घः । यद्वा - यज्ञिये कर्मणि वर्तमानं पुनीताम् ॥
### मन्त्रः
बृ॒हद्भि॑स्सवित॒स्तृभिर् वर्षि॑ष्ठैर्देव॒ मन्म॑भिः ।  
अग्ने॒ दख्षै᳚ᳶ पुनाहि मा ।  
####  टीका
8 अथाष्टमी - बृहद्भिरिति गायत्री ॥ हे सवितः! बृहद्भिः महद्भिः तृभिः त्रिषु लोकेषु त्रिधा स्थितैः । छान्दसं प्रसारणम् । यद्वा - सर्वस्य प्रीणनैः । तृप्यतेः करणे क्विप्, छान्दसोऽन्त्यलोपः आद्युदात्तत्वं च । त्रिशब्दपक्षेऽपि उपोत्तमत्वाभावत् 'झल्युपोत्तमम्'इति न सिद्ध्यति । वर्षिष्ठैः प्रवृद्धधर्मैः हे देव! देवनादिगुणयुक्त! अग्ने! मन्मभिः मननीयैः दक्षैः शीघ्रैः मां पुनाहि शोधय ॥
### मन्त्रः
येन॑ दे॒वा अपु॑नत येनापो॑ दि॒व्यङ्कशः॑ ।  
तेन॑ दि॒व्येन॒ ब्रह्म॑णे॒दम्ब्रह्म॑ पुनीमहे ।  
####  टीका
9 अथ नवमी - येन देवा इत्यनुष्टुप् ॥ येन देवा आत्मानं अपुनत अशोधयत् येन च दिव्यं अप्राकृतं कशः गतिस्वभावः । कशेर्गतिकर्मणोऽसुन् । तादृशीं गतिं आपोऽपुनत तेन दिव्येन दिवि भवेन ब्रह्मणा परिबृढेन पवित्रेण रूपेण इदं ब्रह्म पुनीमहे ॥
### मन्त्रः
यᳶ पा॑वमा॒नीर॒ध्येत्यृषि॑भि॒स्सम्भृ॑त॒ꣳ॒ रस᳚म् ।  
सर्व॒ꣳ॒ स पू॒तम॑श्ञाति स्व॒दि॒तम्मा॑त॒रिश्व॑ना ।  
####  टीका
10 अथ दशमी - यः पावमानीरित्यनुष्टुप् ॥ यः पावमानीः पवमानानुवाकसम्बन्धिनीः 'पवमानस्सुवर्जनः' इत्याद्या ऋचः अध्येति अधीते पठति । व्यत्ययेन परस्मैपदम् । यद्वा - अध्येति एताः स्मरति । इक् स्मरणे । यद्वा - अध्येति अधिगच्छति जानाति याथात्म्येन ग्रन्थतोऽर्थतश्च । इण् गतौ । गत्यर्थाः बुद्ध्यर्थाः । कीदृशीरित्याह - ऋषिभिः द्रष्टृभिः संभृतं संचितं रसं सारं मन्त्राणां सः सर्वं पूतं शोधितं अश्नाति स्वदितं स्वादुकृतं च अश्नाति मातरिश्वना वायुना । तस्याशनीयं सर्वं मातरिश्वा स्वयमेव शोघयति स्वादु च करोति ॥
### मन्त्रः
पा॒व॒मा॒नीर्यो अ॒ध्येत्यृषि॑भि॒स्सम्भृ॑त॒ꣳ॒ रस᳚म् ।  
तस्मै॒ सर॑स्वती दुहे ख्षी॒रꣳ स॒र्पिर्मधू॑द॒कम् ।  
####  टीका
11 अथ एकादशी - पावमानीरित्यनुष्टुप् ॥ अर्धर्चो गतः । तस्मै महाभागाय सरस्वती दुहे दुग्धे समृद्धं ददाति क्षीरादि । अध्ययनमात्रस्यैवेयत्फलमिति स्तुतिः ॥
### मन्त्रः
पा॒व॒मा॒नीस्स्व॒स्त्यय॑नीस् सु॒दुघा॒ हि पय॑स्वतीः ।  
ऋषि॑भि॒स्सम्भृ॑तो॒ रसो॒ ब्राह्म॒णेष्व॒मृतꣳ॑ हि॒तम् ।  
####  टीका
12 अथ द्वादशी - पावमानीरित्यनुष्टुप् ॥ पावमानीः पावमान्यः एता ऋचः स्वस्त्ययनीः अविनाशनप्राप्तिसाधनभूताः । उभयत्रापि 'वा छन्दसि'इति पूर्वसवर्णदीर्घत्वम् । सुदुघाः शोभनं फलानां दोग्ध्र्यः । 'दुहः कब्वश्च'इति कप् । पयस्वतीः उदकवत्यः अन्नवत्यो वा, तद्धेतुत्वात् । हि यस्मादर्थे; यस्मादेवं एता एतादृश्यः तस्मादेता ऋषिभिः संभृतो रसः । किञ्च – ब्राह्मणेष्वमृतं अमरणनिमित्तं हितं निहितम् । यद्वा - अमृतमपवर्गः अपवर्गहेतुत्वेन ज्ञानिषु ब्राह्मणेषु इदं निहितम् ॥
### मन्त्रः
पा॒व॒मानीर्दि॑शन्तु न इ॒मल्ँ लो॒कमथो॑ अ॒मुम् ।  
कामा॒न्थ्सम॑र्धयन्तु नो दे॒वीर्दे॒वैस्स॒माभृ॑ताः ।

####  टीका
13 अथ त्रयोदशी - पावमनीरित्यनुष्टुप् ॥ पावमानीः पावमान्यः नः अस्मभ्यं दिशन्तु ददतु इमं च लोकं अथो अपि च अमुं च लोकम् । किञ्च - नः अस्माकं कामान् अस्यां अमुष्या च स्थितान् समर्धयन्तु समृद्धान् कुर्वन्तु देवीः देव्यः देवनादिमत्यः देवैः समाभृताः एकत्र समाहृताः । 'हृग्रहोर्भः'॥
### मन्त्रः
पा॒व॒मा॒नीस्स्व॒स्त्यय॑नीस् सु॒दुघा॒ हि घृ॑त॒श्चुतः॑ ।  
ऋषि॑भि॒स्सम्भृ॑तो॒ रसो॒ ब्राह्म॒णेष्व॒मृतꣳ॑ हि॒तम् ।  
####  टीका
14 अथ चतुर्दशी - पावमानीरित्यनुष्टुबेव ॥ पावमानीरिति गतम् । घृतश्चुत इति विशेषः । घृतस्योदकस्य क्षारयित्र्यः कर्मसिद्ध्या वृष्टिहेतुत्वात् ॥
### मन्त्रः
येन॑ दे॒वाᳶ प॒वित्रे॑णा॒त्मान॑म्पु॒नते॒ सदा᳚ ।  
तेन॑ स॒हस्र॑धारेण पावमा॒न्यᳶ पु॑नन्तु मा ।  
####  टीका
15 अथ पञ्चदशी - येनेति त्रिष्टुबेव ॥ देवाः वस्वादयः ऋत्विगादयो वा येन पवित्रेण पवमानेन रूपेण पावमानीनां सम्बन्धिना आत्मानं सदा पुनते तेन सहस्रधारेण बहुप्रकारशोधनेन पवित्रेण आत्मीयेन पावमान्यः एताः ऋचः मा मां पुनन्तु ॥
### मन्त्रः
प्रा॒जा॒प॒त्यम्प॒वित्रँ᳚ च्छ॒तोद्या॑मꣳ हिर॒ण्मय᳚म् ।  
तेन॑ ब्रह्म॒विदो॑ व॒यम् पू॒तम्ब्रह्म॑ पुनीमहे ।  
####  टीका
16 अथ षोडशी - प्राजापत्यमित्यनुष्टुबेव ॥ प्राजापत्यं प्रजापतेः स्वं पवित्रं येन स आत्मानं शोधितवान् एता ऋच उच्यन्ते । शतोद्यामं बहुप्रकारोद्धारणं हिरण्मयं हिरण्यपरिणामवत् पवमानं अविनाशं वा हरणशीलं वा पापानां तेन ब्रह्मणा विदितेन वयं ब्रह्मविदः सन्तः पूतं शुद्धं सदा यथा भवति तथा पुनीमहे ब्रह्म आत्मानं, आत्मीयं वा ब्रह्मवर्चसं, ऋगादिकं वा मन्त्रम् ॥
### मन्त्रः
इन्द्र॑स्सुनी॒ती स॒ह मा॑ पुनातु सोम॑स्स्व॒स्त्या वरु॑णस्स॒मीच्या᳚ ।  
य॒मो राजा᳚ प्रमृ॒णाभि॑ᳶ पुनातु मा जा॒तवे॑दा मो॒र्जय॑न्त्या पुनातु ॥51॥  
####  टीका
17 अथ सप्तदशी - इन्द्रः सुनीतीति त्रिष्टुप् ॥ सुनीतीं सुनीत्या नयतीति तथा । तादृश्या सेनया शक्त्या वा सह मा मां इन्द्रः पुनातु । 'सुपां सुलुक्'इति तृतीयैकवचनस्य पूर्वसवर्णदीर्धत्वम् सोमश्च स्वस्त्या अविनाशहेतुभूतया सह मां पुनात्विति । वरुणश्च समीच्या सम्यगञ्चनया सह मां पुनातु । यमश्च राजा प्रमृणाभिः प्रमारिकाभिः सेनाभिः शक्तिभिर्वा सह मा मां पुनातु । जातवेदाश्च ऊर्जयन्त्या ऊर्जं हविरात्मकं अन्नं आत्मन इच्छन्त्या विश्वं वा जगदूर्जयन्त्या बलप्राणनप्रदानेन धारयन्त्या सह मा मां पुनातु । 'ऊर्ज बलप्राणनयोः'॥

इति चतुर्थे अष्टमोऽनुवाकः ॥  
