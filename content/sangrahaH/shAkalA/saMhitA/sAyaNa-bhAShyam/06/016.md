+++
title = "०१६"

+++


अग्निः। भरद्वाजो बार्हस्पत्यः। वर्धमाना गायत्री।

त्वम॑ग्ने य॒ज्ञानां॒ होता॒ विश्वे॑षां हि॒तः ।  
दे॒वेभि॒र्मानु॑षे॒ जने॑ ॥ ०१॥

त्वम् । अ॒ग्ने॒ । य॒ज्ञाना॑म् । होता॑ । विश्वे॑षाम् । हि॒तः ।  
दे॒वेभिः॑ । मानु॑षे । जने॑ ॥

हेअग्ने त्वं विश्वेषां सर्वेषां सप्तसंस्थारूपेणभिन्नानांयज्ञानांहोता होमनिष्पादकोसि यद्वा यज्ञानांसंबन्धीदेवानामाह्वाताभवसि कुतइत्यतआह यस्मात्त्वं मानुषे मनोःसंबन्धिनिमनुष्ये जने यजमाने देवेभिर्देवैः हितः होतृत्वेननिहितोसि तस्मादित्यर्थः ॥ १ ॥

अग्निः। भरद्वाजो बार्हस्पत्यः। गायत्री।

स नो॑ म॒न्द्राभि॑रध्व॒रे जि॒ह्वाभि॑र्यजा म॒हः ।  
आ दे॒वान्व॑क्षि॒ यक्षि॑ च ॥ ०२॥

सः । नः॒ । म॒न्द्राभिः॑ । अ॒ध्व॒रे । जि॒ह्वाभिः॑ । य॒ज॒ । म॒हः ।  
आ । दे॒वान् । व॒क्षि॒ । यक्षि॑ । च॒ ॥

हेअग्ने सत्वं नोस्माकमध्वरेयज्ञे मन्द्राभिर्मदकरीभिः स्तुत्याभिर्वा जिह्वाभिः ज्वालाभिः महोमहतोदेवान् यज हविर्भिस्तर्पय कथन्तदिति उच्यते देवान्यष्टव्यानिन्द्रादीन् आवक्षि आवह ततोयक्षिच यजच हवींषितेभ्योदेहीत्यर्थः ॥ २ ॥ पाथिकृत्यामग्नेः पथिकृतोनुवाक्या वेत्थेत्येषा सूत्रितंच—वेत्थाहिवेधोअध्वनआदेवानामपि पन्थामगन्मेति ।

अग्निः। भरद्वाजो बार्हस्पत्यः। गायत्री।

वेत्था॒ हि वे॑धो॒ अध्व॑नः प॒थश्च॑ दे॒वाञ्ज॑सा ।  
अग्ने॑ य॒ज्ञेषु॑ सुक्रतो ॥ ०३॥

वेत्थ॑ । हि । वे॒धः॒ । अध्व॑नः । प॒थः । च॒ । दे॒व॒ । अञ्ज॑सा ।  
अग्ने॑ । य॒ज्ञेषु॑ । सु॒क्र॒तो॒ इति॑ सुऽक्रतो ॥

हेवेधः विधातः सुक्रतो शोभनकर्मन् देव दानादिगुणयुक्ताग्ने त्वं यज्ञेषु दर्शपूर्णमासादियागेषु अध्वनोमहामार्गान् पथश्चक्षुद्रमार्गांश्च अंजसा जवेन वेत्थ जानासि हियस्मादेवं तस्मात् कारणात् यज्ञमार्गाद्धृष्टंयजमानं पुनस्तंमार्गंप्रापयेत्यर्थः ॥ ३ ॥

अग्निः। भरद्वाजो बार्हस्पत्यः। गायत्री।

त्वामी॑ळे॒ अध॑ द्वि॒ता भ॑र॒तो वा॒जिभिः॑ शु॒नम् ।  
ई॒जे य॒ज्ञेषु॑ य॒ज्ञिय॑म् ॥ ०४॥

त्वाम् । ई॒ळे॒ । अध॑ । द्वि॒ता । भ॒र॒तः । वा॒जिऽभिः॑ । शु॒नम् ।  
ई॒जे । य॒ज्ञेषु॑ । य॒ज्ञिय॑म् ॥

हेअग्ने त्वांभरतः दौष्षन्तिः एतत्संज्ञोराजा वाजिभिः वाजोहविर्लक्षणमन्नन्तद्वद्भिरृत्विग्भिःसह द्विता द्विविधं इष्टप्राप्त्यनिष्टपरिहार- रूपेणद्विधाभिन्नं शुनं सुखमुद्दिश्य ईळे स्तुतवान् स्तुत्वाच यज्ञियं यज्ञार्हं त्वां यज्ञेषु तृतीयार्थेसप्तमी यज्ञैः ईजे इष्टवान् तस्मैत्वमुभयविधं- सुखंप्रादाइत्यर्थः ॥ ४ ॥

अग्निः। भरद्वाजो बार्हस्पत्यः। गायत्री।

त्वमि॒मा वार्या॑ पु॒रु दिवो॑दासाय सुन्व॒ते ।  
भ॒रद्वा॑जाय दा॒शुषे॑ ॥ ०५॥

त्वम् । इ॒मा । वार्या॑ । पु॒रु । दिवः॑ऽदासाय । सु॒न्व॒ते ।  
भ॒रत्ऽवा॑जाय । दा॒शुषे॑ ॥

हेअग्ने त्वं इमा इमानि दृश्यमानानि पुरु पुरूणि बहूनि वार्या वार्याणिवरणीयानिसंभजनीयानिधनानि दिवोदासाय सुन्वते लुप्तो- पममेतत् यथासोमाभिषवङ्कुर्वतेदिवोदासाख्यायराज्ञे प्रादाः तथा दाशुषे हवींषिदत्तवतेभरद्वाजायऋषये देहीतिशेषः ॥ ५ ॥

अग्निः। भरद्वाजो बार्हस्पत्यः। वर्धमाना गायत्री।

त्वं दू॒तो अम॑र्त्य॒ आ व॑हा॒ दैव्यं॒ जन॑म् ।  
शृ॒ण्वन्विप्र॑स्य सुष्टु॒तिम् ॥ ०६॥

त्वम् । दू॒तः । अम॑र्त्यः । आ । व॒ह॒ । दैव्य॑म् । जन॑म् ।  
शृ॒ण्वन् । विप्र॑स्य । सु॒ऽस्तु॒तिम् ॥

अमर्त्योमरणधर्मस्त्वं दूतोभूत्वा दैव्यं देवसंबन्धिनंजनमावह अस्मद्यज्ञे आनय किङ्कुर्वन् विप्रस्य मेधाविनोभरद्वाजस्य सुष्टुतिं शोभ- नांस्तुतिंशृण्वन् ॥ ६ ॥

अग्निः। भरद्वाजो बार्हस्पत्यः। गायत्री।

त्वाम॑ग्ने स्वा॒ध्यो॒३॒॑ मर्ता॑सो दे॒ववी॑तये ।  
य॒ज्ञेषु॑ दे॒वमी॑ळते ॥ ०७॥

त्वाम् । अ॒ग्ने॒ । सु॒ऽआ॒ध्यः॑ । मर्ता॑सः । दे॒वऽवी॑तये ।  
य॒ज्ञेषु॑ । दे॒वम् । ई॒ळ॒ते॒ ॥

हेअग्ने देवं द्योतमानं त्वां स्वाध्यः शोभनाध्यानाः मर्तासोमनुष्याः देववीतये देवानान्तर्पणार्थं यज्ञेषु ईळते स्तुवन्ति याचन्तेवा ॥ ७ ॥

अग्निः। भरद्वाजो बार्हस्पत्यः। गायत्री।

तव॒ प्र य॑क्षि सं॒दृश॑मु॒त क्रतुं॑ सु॒दान॑वः ।  
विश्वे॑ जुषन्त का॒मिनः॑ ॥ ०८॥

तव॑ । प्र । य॒क्षि॒ । स॒म्ऽदृश॑म् । उ॒त । क्रतु॑म् । सु॒ऽदान॑वः ।  
विश्वे॑ । जु॒ष॒न्त॒ । का॒मिनः॑ ॥

हेअग्ने तव सन्दृशं सम्यक्दर्शनीयं यद्वा सम्यग्द्रष्टारं सर्वस्यभासकन्तेजः प्रयक्षि प्रयक्षे प्रकर्षेणपूजयामि उतापिच सुदानवः सुदानोः शोभनदानस्य तव क्रतुं कर्म प्रज्ञानंवा पूजयामि नकेवलमहगेव किन्तु अन्येविश्वेसर्वेपि यजमानाः कामिनः त्वदनुग्रहात्तैस्तैःकामैरुपेताः सन्तः जुषन्त त्वदीयंसन्दृशङ्क्रतुंचसेवन्ते ॥ ८ ॥

अग्निः। भरद्वाजो बार्हस्पत्यः। गायत्री।

त्वं होता॒ मनु॑र्हितो॒ वह्नि॑रा॒सा वि॒दुष्ट॑रः ।  
अग्ने॒ यक्षि॑ दि॒वो विशः॑ ॥ ०९॥

त्वम् । होता॑ । मनुः॑ऽहितः । वह्निः॑ । आ॒सा । वि॒दुःऽत॑रः ।  
अग्ने॑ । यक्षि॑ । दि॒वः । विशः॑ ॥

हेअग्ने त्वंहोता होतृत्वेन मनुर्हितः मनुनाआहितोसि आसा आस्येन आस्यभूतयाज्वालया वह्निर्हविषांवोढा विदुष्टरः अतिशयेनवि- द्वान् अतःकारणात् त्वं दिवः द्युलोकसंबन्धिनीः विशः दैवीःप्रजाः यक्षि यज ॥ ९ ॥ दर्शपूर्णमासयोःसामिधेनीषु अग्न्आयाहीत्याद्यास्तिस्रः सूत्रितंच—अग्नआयाहिवीतयेगृणानईळेन्योनमस्यस्तिरइति । गार्हपत्याहव- नीययोर्मिथःसंसर्गे अग्नयेवीतयेष्टाकपालःपुरोडाशः तस्याग्नआयाहीत्येषानुवाक्या सूत्रितंच—अग्नआयाहिवीतयेयोअग्निन्देववीतयइति ।

अग्निः। भरद्वाजो बार्हस्पत्यः। गायत्री।

अग्न॒ आ या॑हि वी॒तये॑ गृणा॒नो ह॒व्यदा॑तये ।  
नि होता॑ सत्सि ब॒र्हिषि॑ ॥ १०॥

अग्ने॑ । आ । या॒हि॒ । वी॒तये॑ । गृ॒णा॒नः । ह॒व्यऽदा॑तये ।  
नि । होता॑ । स॒त्सि॒ । ब॒र्हिषि॑ ॥

हेअग्ने त्वमायाहि आगच्छ किमर्थं वीतये हविषांभक्षणार्थं किंच हव्यदातये हव्यानि हवींषिदेवेभ्योदातुं गृणानः स्तूयमानस्त्वं बर्हिषि आस्तीर्णेदर्भे होतासन् निषत्सि निषीद उपविश ॥ १० ॥

अग्निः। भरद्वाजो बार्हस्पत्यः। गायत्री।

तं त्वा॑ स॒मिद्भि॑रङ्गिरो घृ॒तेन॑ वर्धयामसि ।  
बृ॒हच्छो॑चा यविष्ठ्य ॥ ११॥

तम् । त्वा॒ । स॒मित्ऽभिः॑ । अ॒ङ्गि॒रः॒ । घृ॒तेन॑ । व॒र्ध॒या॒म॒सि॒ ।  
बृ॒हत् । शो॒च॒ । य॒वि॒ष्ठ्य॒ ॥

हेअङ्गिरः अङ्गनादिगुणयुक्त अङ्गाररूपवा अङ्गिरसःपुत्रवाग्ने तं पूर्वोक्तगुणं त्वा त्वां समिद्भिः समिन्धनहेतुभिर्दारुभिः घृतेना- ज्येनच वर्धयामसि वर्धयामः अतोहेयविष्ठ्य युवतमाग्ने बृहत् महत् अत्यन्तं शोच दीप्यस्व ॥ ११ ॥

अग्निः। भरद्वाजो बार्हस्पत्यः। गायत्री।

स नः॑ पृ॒थु श्र॒वाय्य॒मच्छा॑ देव विवाससि ।  
बृ॒हद॑ग्ने सु॒वीर्य॑म् ॥ १२॥

सः । नः॒ । पृ॒थु । श्र॒वाय्य॑म् । अच्छ॑ । दे॒व॒ । वि॒वा॒स॒सि॒ ।  
बृ॒हत् । अ॒ग्ने॒ । सु॒ऽवीर्य॑म् ॥

हेदेव द्योतमानाग्ने सपूर्वेक्तगुणस्त्वं पृथु विस्तीर्णं श्रवाय्यं श्रवणीयं प्रशस्यं बृहन्महत् सुवीर्यं शोभनवीर्योपेतं धनं नोस्मानच्छविवा- ससि अभिगमय अत्रवाजसनेयकं—अच्छादेवविवाससीति तन्नोगमयेत्येवैतदाहेति ॥ १२ ॥ अग्निमन्थनेत्वामग्नेपुष्करादधीत्याद्यास्तिस्रऋचोनूच्याः सूत्रितंच—त्वामग्नेपुष्करादधीतितिसृणामर्धर्चंशिष्टारमेदिति ।

अग्निः। भरद्वाजो बार्हस्पत्यः। गायत्री।

त्वाम॑ग्ने॒ पुष्क॑रा॒दध्यथ॑र्वा॒ निर॑मन्थत ।  
मू॒र्ध्नो विश्व॑स्य वा॒घतः॑ ॥ १३॥

त्वाम् । अ॒ग्ने॒ । पुष्क॑रात् । अधि॑ । अथ॑र्वा । निः । अ॒म॒न्थ॒त॒ ।  
मू॒र्ध्नः । विश्व॑स्य । वा॒घतः॑ ॥

हेअग्ने अथर्वा एतत्संज्ञऋषिः त्वां पुष्करादधि पुष्करपर्णेनिरमन्थत अरण्योः सकाशादजनयत् कीद्रुशात् पुष्करात् मूर्ध्नः मूर्धवद्धार- कात् विश्वस्य सर्वस्यजगतः वाघतोवाहकात् पुष्करपर्णेहिप्रजापतिःभूमिमप्रथयत् तत्पुष्करपर्णेप्रथयदितिश्रुतेः । भूमिश्चसर्वजगतआधा- रभूतेति पुष्करपर्णस्यसर्वजगद्धारकत्वं अत्र पुष्करशब्देनपुष्करपर्णमभिधीयते इत्येतच्चतैत्तिरीयकेविस्पष्टमाम्नातं—त्वामग्नेपुष्करादधी- त्याह पुष्करपर्णेह्येनमुपश्रुतमविन्ददिति ॥ १३ ॥

अग्निः। भरद्वाजो बार्हस्पत्यः। गायत्री।

तमु॑ त्वा द॒ध्यङ्ङृषिः॑ पु॒त्र ई॑धे॒ अथ॑र्वणः ।  
वृ॒त्र॒हणं॑ पुरन्द॒रम् ॥ १४॥

तम् । ऊं॒ इति॑ । त्वा॒ । द॒ध्यङ् । ऋषिः॑ । पु॒त्रः । ई॒धे॒ । अथ॑र्वणः ।  
वृ॒त्र॒ऽहन॑म् । पु॒र॒म्ऽद॒रम् ॥

हेअग्ने यउक्तगुणः तमु तमेव त्वामथर्वणःपुत्रोदध्यङ्एतत्संज्ञऋषिः ईधेदीपितवान् कीदृशं वृत्रहणं आवरकाणांशत्रूणांहन्तारं पुरन्दरं असुरपुराणान्दारयितारम् ॥ १४ ॥

अग्निः। भरद्वाजो बार्हस्पत्यः। गायत्री।

तमु॑ त्वा पा॒थ्यो वृषा॒ समी॑धे दस्यु॒हन्त॑मम् ।  
ध॒नं॒ज॒यं रणे॑रणे ॥ १५॥

तम् । ऊं॒ इति॑ । त्वा॒ । पा॒थ्यः । वृषा॑ । सम् । ई॒धे॒ । द॒स्यु॒हन्ऽत॑मम् ।  
ध॒न॒म्ऽज॒यम् । रणे॑ऽरणे ॥

पाथ्योवृषानामकश्चिदृषिः तमु तमेव त्वा त्वां हेअग्ने समीधे समैन्ध समदीपयत् कीदृशं दृस्युहन्तमं अतिशयेन दस्यूनां उपक्षपयि- तॄणां शत्रूणां हन्तारं रणेरणे युद्धेयुद्धे धनंजयं धनानांजेतारम् ॥ १५ ॥ उक्थ्येक्रतौ तृतीयसवने मित्रावरुणस्य एह्यूष्वित्यादिकौतृचौस्तोतृयानुरूपौ आभिप्लविकेषुउक्थ्येषुतु एतौवैकल्पिकौस्तोत्रियानु- रूपौ आभिप्लविकेषुउक्थ्येषु सूत्रितंच—एह्यूषुब्रवा णितआग्निरगामिभारतइति पौनराधेयिक्यामिष्टौ उत्तराज्यभागस्य एह्यूष्वित्य- नुवाक्या सूत्रितंच—एह्यूषुब्रवाणितइत्याग्नेयावाज्यभागाविति ।

अग्निः। भरद्वाजो बार्हस्पत्यः। गायत्री।

एह्यू॒ षु ब्रवा॑णि॒ तेऽग्न॑ इ॒त्थेत॑रा॒ गिरः॑ ।  
ए॒भिर्व॑र्धास॒ इन्दु॑भिः ॥ १६॥

आ । इ॒हि॒ । ऊं॒ इति॑ । सु । ब्रवा॑णि । ते॒ । अग्ने॑ । इ॒त्था । इत॑राः । गिरः॑ ।  
ए॒भिः । व॒र्धा॒से॒ । इन्दु॑ऽभिः ॥

हेअग्ने एहि आगच्छ ते तुभ्यं त्वदर्थं गिरःस्तुतीः इत्था इत्थमनेनप्रकारेण सु सुष्ठु ब्रवाणीत्यशास्यते ताःस्तुतीः श्रृण्वित्यर्थः उइत्येत- त्पूरकं इतराः असुरैः कृताःस्तुतीः शृण्वितिशेषः तथा चब्राह्मणं—अग्निरित्थेतरागिरइत्यसुर्याहवाइतरागिरइति । अपिचआगतस्त्वं एभिरेतैः इन्दुभिः सोमैः वर्धसे वर्धस्व ॥ १६ ॥

अग्निः। भरद्वाजो बार्हस्पत्यः। गायत्री।

यत्र॒ क्व॑ च ते॒ मनो॒ दक्षं॑ दधस॒ उत्त॑रम् ।  
तत्रा॒ सदः॑ कृणवसे ॥ १७॥

यत्र॑ । क्व॑ । च॒ । ते॒ । मनः॑ । दक्ष॑म् । द॒ध॒से॒ । उत्ऽत॑रम् ।  
तत्र॑ । सदः॑ । कृ॒ण॒व॒से॒ ॥

हेअग्ने ते तव मनः अनुग्रहात्मकमन्तः करणं यत्र य्स्मिन्देशे क्वच कस्मिंश्चिद्यजमानेवर्तते तत्र तस्मिन्यजमाने उत्तरमुद्धततरं श्रेष्ठं दक्षं बलं बलकरमन्नंवा दधसे धारयसि तथा सदः स्थानंच कृणवसे तस्मिन्यजमानेकरोषि ॥ १७ ॥

अग्निः। भरद्वाजो बार्हस्पत्यः। गायत्री।

न॒हि ते॑ पू॒र्तम॑क्षि॒पद्भुव॑न्नेमानां वसो ।  
अथा॒ दुवो॑ वनवसे ॥ १८॥

न॒हि । ते॒ । पू॒र्तम् । अ॒क्षि॒ऽपत् । भुव॑त् । ने॒मा॒ना॒म् । व॒सो॒ इति॑ ।  
अथ॑ । दुवः॑ । व॒न॒व॒से॒ ॥

हेअग्ने तेत्वदीयं पूर्तं पूरकं तेजः अक्षिपत् अक्ष्णोःपातकं विनाशकं नहिभुवत् नभवतु सर्वदास्माकं दर्शनसामर्थ्यङ्करोतु हेनेमानांवसो नेमशब्दःअल्पवाची मनुष्याणांमध्येकतिपयानां यजमानानांवासक अथ अतःकारणात् दुवः अस्माभिर्यजमानैःकृतंपरिचरणं वनवसे संभजस्व ॥ १८ ॥

अग्निः। भरद्वाजो बार्हस्पत्यः। गायत्री।

आग्निर॑गामि॒ भार॑तो वृत्र॒हा पु॑रु॒चेत॑नः ।  
दिवो॑दासस्य॒ सत्प॑तिः ॥ १९॥

आ । अ॒ग्निः । अ॒गा॒मि॒ । भार॑तः । वृ॒त्र॒ऽहा । पु॒रु॒ऽचेत॑नः ।  
दिवः॑ऽदासस्य । सत्ऽप॑तिः ॥

अयमग्निः आ अगामि अस्माभिःस्तुतिभिरभ्यगम्यत कीदृशःभारतः हविषांभर्ता दिवोदासस्य एतत्संज्ञस्यराज्ञः वृत्रहा वृत्राणां- शत्रूणांहन्ता पुरुचेतनः पुरूणांबहुनांचेतयिताज्ञाता सर्वज्ञइत्यर्थः सत्पतिः सतांयजमानानांपालयिता ॥ १९ ॥

अग्निः। भरद्वाजो बार्हस्पत्यः। गायत्री।

स हि विश्वाति॒ पार्थि॑वा र॒यिं दाश॑न्महित्व॒ना ।  
व॒न्वन्नवा॑तो॒ अस्तृ॑तः ॥ २०॥

सः । हि । विश्वा॑ । अति॑ । पार्थि॑वा । र॒यिम् । दाश॑त् । म॒हि॒ऽत्व॒ना ।  
व॒न्वन् । अवा॑तः । अस्तृ॑तः ॥

सहि सखल्वग्निः विश्वा विश्वानिसर्वाणि पार्थिवा पृथिव्यांभवानिभूतजातानि महित्वना महत्त्वेनस्वमहिम्ना अतिक्रामन् रयिं धनं दाशत् अस्मभ्यन्ददातु यद्वा विश्वं सर्वं पार्थिवं पृथिव्यां विद्यमानन्धनं अतिशयेन दाशद्ददातु कीदृशोग्निः महित्वना महत्त्वेनतेजसा वन्वन् काष्ठानिशत्रून् वाहिंसन् अवातः अन्यैःशत्रुभिरप्रतिगतः अस्तृतः केनाप्यहिंसितः ॥ २० ॥

अग्निः। भरद्वाजो बार्हस्पत्यः। गायत्री।

स प्र॑त्न॒वन्नवी॑य॒साग्ने॑ द्यु॒म्नेन॑ सं॒यता॑ ।  
बृ॒हत्त॑तन्थ भा॒नुना॑ ॥ २१॥

सः । प्र॒त्न॒ऽवत् । नवी॑यसा । अग्ने॑ । द्यु॒म्नेन॑ । स॒म्ऽयता॑ ।  
बृ॒हत् । त॒त॒न्थ॒ । भा॒नुना॑ ॥

हेअग्ने यःपूर्वोक्तगुणविशिष्टः सतादृशस्त्वं प्रत्नवत् प्रत्नेनपुराणेन नवीयसा नवतरेण द्युम्नेनद्योतमानेन संयता सङ्गच्छता सम्यग्व्याप्नु- वता भानुना तेजसा बृहन्महदन्तरिक्षं ततन्थ विस्तारयसि ॥ २१ ॥

अग्निः। भरद्वाजो बार्हस्पत्यः। गायत्री।

प्र वः॑ सखायो अ॒ग्नये॒ स्तोमं॑ य॒ज्ञं च॑ धृष्णु॒या ।  
अर्च॒ गाय॑ च वे॒धसे॑ ॥ २२॥

प्र । वः॒ । स॒खा॒यः॒ । अ॒ग्नये॑ । स्तोम॑म् । य॒ज्ञम् । च॒ । धृ॒ष्णु॒ऽया ।  
अर्च॑ । गाय॑ । च॒ । वे॒धसे॑ ॥

हेसखायः समानख्यानाः ऋत्विजः वोयूयं धृष्णुया शत्रूणान्धर्षकाय वेधसे विधात्रे अग्नये स्तोमं स्तोत्रं गाय गायत तथा यज्ञं यजनसा- धनं हविश्च प्रार्च प्रयच्छ ॥ २२ ॥

अग्निः। भरद्वाजो बार्हस्पत्यः। गायत्री।

स हि यो मानु॑षा यु॒गा सीद॒द्धोता॑ क॒विक्र॑तुः ।  
दू॒तश्च॑ हव्य॒वाह॑नः ॥ २३॥

सः । हि । यः । मानु॑षा । यु॒गा । सीद॑त् । होता॑ । क॒विऽक्र॑तुः ।  
दू॒तः । च॒ । ह॒व्य॒ऽवाह॑नः ॥

सहि सखल्वग्निः सीदत् सीदतु अस्मदीयेयज्ञे बर्हिष्युपविशतु योग्निःहोता देवानामाह्वाता कविक्रतुः क्रान्तप्रज्ञः मानुषायुगा मानुषा- णियुगानिमनुष्यसंबन्धिनोयज्ञार्हान् कालविशेषान् येषुयागाअनुष्ठीयन्ते अत्यन्तसंयोगेद्वितीया एतावन्तङ्कालं देवानान्दूतः सहव्यवाहनो- हविषांवोढाचभवति ॥ २३ ॥

अग्निः। भरद्वाजो बार्हस्पत्यः। गायत्री।

ता राजा॑ना॒ शुचि॑व्रतादि॒त्यान्मारु॑तं ग॒णम् ।  
वसो॒ यक्षी॒ह रोद॑सी ॥ २४॥

ता । राजा॑ना । शुचि॑ऽव्रता । आ॒दि॒त्यान् । मारु॑तम् । ग॒णम् ।  
वसो॒ इति॑ । यक्षि॑ । इ॒ह । रोद॑सी॒ इति॑ ॥

ता तौ प्रसिद्धौ राजाना राजमानौ शुचिव्रता शुचिकर्माणौ मित्रावरुणौ आदित्यानदितेःपुत्रान् धात्रादीन् मारुतङ्गणं मरुतांसङ्घंच रोदसी द्यावापृथिव्यौच एतान् देवान् हेवसो वासकाग्ने इहास्मिन् यज्ञे यक्षि यज ॥ २४ ॥

अग्निः। भरद्वाजो बार्हस्पत्यः। गायत्री।

वस्वी॑ ते अग्ने॒ सन्दृ॑ष्टिरिषय॒ते मर्त्या॑य ।  
ऊर्जो॑ नपाद॒मृत॑स्य ॥ २५॥

वस्वी॑ । ते॒ । अ॒ग्ने॒ । सम्ऽदृ॑ष्टिः । इ॒ष॒ऽय॒ते । मर्त्या॑य ।  
ऊर्जः॑ । न॒पा॒त् । अ॒मृत॑स्य ॥

हेऊर्जोनपात् बलस्यपुत्राग्ने अमृतस्य मरणरहितस्य ते तव सन्दृष्टिः दीप्तिः वस्वीवासयित्री प्रशस्येत्यर्थः सा मर्त्याय मनुष्याय यजमा- नाय इषयते इषमन्नमिच्छति ददातीत्यर्थः ॥ २५ ॥

अग्निः। भरद्वाजो बार्हस्पत्यः। गायत्री।

क्रत्वा॒ दा अ॑स्तु॒ श्रेष्ठो॒ऽद्य त्वा॑ व॒न्वन्त्सु॒रेक्णाः॑ ।  
मर्त॑ आनाश सुवृ॒क्तिम् ॥ २६॥

क्रत्वा॑ । दाः । अ॒स्तु॒ । श्रेष्ठः॑ । अ॒द्य । त्वा॒ । व॒न्वन् । सु॒ऽरेक्णाः॑ ।  
मर्तः॑ । आ॒ना॒श॒ । सु॒ऽवृ॒क्तिम् ॥

हेअग्ने अद्येदानीं क्रत्वा कर्मणा परिचरणात्मना त्वा त्वां वन्वन् संभजन् दाः हविंषि दातायजमानः श्रेष्ठोतिशयेनप्रशस्योस्तु सुरेक्णाः शोभनधनश्चास्तु तथा समर्तोमनुष्यः सुवृक्तिं त्वद्विषयां सुष्टुतिंच आनाश व्याप्नोतु तव सर्वदास्तोताभवत्वित्यर्थः ॥ २६ ॥

अग्निः। भरद्वाजो बार्हस्पत्यः। अनुष्टुप्।

ते ते॑ अग्ने॒ त्वोता॑ इ॒षय॑न्तो॒ विश्व॒मायुः॑ ।  
तर॑न्तो अ॒र्यो अरा॑तीर्व॒न्वन्तो॑ अ॒र्यो अरा॑तीः ॥ २७॥

ते । ते॒ । अ॒ग्ने॒ । त्वाऽऊ॑ताः । इ॒षय॑न्तः । विश्व॑म् । आयुः॑ ।  
तर॑न्तः । अ॒र्यः । अरा॑तीः । व॒न्वन्तः॑ । अ॒र्यः । अरा॑तीः ॥

हेअग्ने ते त्वदीयाः ये त्वांस्तुवन्ति ते स्तोतारः त्वोतास्त्वयाऊतारक्षिताः अतएव इषयन्तः इषमात्मनइच्छन्तः सन्तः विश्वं सर्वं आयुरन्नं लभन्तइतिशेषः आयुरेववाशतवर्षलक्षणमिषयन्तः इच्छन्तः प्राप्नुवन्तीतिशेषः तथाअर्यः अरातीरभिगन्त्रीःअरातीः काश्चिच्छ- त्रुसेनाः तरन्तः अतिक्रामन्तः अर्योभिगन्त्रीः अरातीः काश्चनशत्रुसेनाः वन्वन्तोहिंसन्तश्च भवन्तीतिशेषः ॥ २७ ॥

अग्निः। भरद्वाजो बार्हस्पत्यः। गायत्री।

अ॒ग्निस्ति॒ग्मेन॑ शो॒चिषा॒ यास॒द्विश्वं॒ न्य१॒॑त्रिण॑म् ।  
अ॒ग्निर्नो॑ वनते र॒यिम् ॥ २८॥

अ॒ग्निः । ति॒ग्मेन॑ । शो॒चिषा॑ । यास॑त् । विश्व॑म् । नि । अ॒त्रिण॑म् ।  
अ॒ग्निः । नः॒ । व॒न॒ते॒ । र॒यिम् ॥

अयमग्निः तिग्मेन तीक्ष्णेन शोचिषा तेजसा विश्वं सर्वं अत्रिणमत्तारं राक्षसादिकं नियासन्निहन्तु अपिच नोस्मभ्यमग्निः रयिं धनं वनते ददातु ॥ २८ ॥

अग्निः। भरद्वाजो बार्हस्पत्यः। गायत्री।

सु॒वीरं॑ र॒यिमा भ॑र॒ जात॑वेदो॒ विच॑र्षणे ।  
ज॒हि रक्षां॑सि सुक्रतो ॥ २९॥

सु॒ऽवीर॑म् । र॒यिम् । आ । भ॒र॒ । जात॑ऽवेदः । विऽच॑र्षणे ।  
ज॒हि । रक्षां॑सि । सु॒ऽक्र॒तो॒ इति॑ सुऽक्रतो ॥

हेजातवेदः जातप्रज्ञान जातधनवा विचर्षणे विशेषेणद्रष्टरग्ने सुवीरं शोभनैःवीरैः पुत्रपौत्रादिभिरुपेतं रयिं धनं आभर आहर तथा हेसुक्रतो सुकर्मन्नग्ने रक्षांसिच जहि विनाशय ॥ २९ ॥

अग्निः। भरद्वाजो बार्हस्पत्यः। गायत्री।

त्वं नः॑ पा॒ह्यंह॑सो॒ जात॑वेदो अघाय॒तः ।  
रक्षा॑ णो ब्रह्मणस्कवे ॥ ३०॥

त्वम् । नः॒ । पा॒हि॒ । अंह॑सः । जात॑ऽवेदः । अ॒घ॒ऽय॒तः ।  
रक्ष॑ । नः॒ । ब्र॒ह्म॒णः॒ । क॒वे॒ ॥

हेजातवेदस्त्वन्नोस्मान् अंहसः पापात् पाहि रक्ष तथा हेब्रह्मणस्कवे स्तुतिरूपस्यमन्त्रस्यकवे कावयितः शब्दयितरग्ने अग्निर्हिशब्दमु- त्पादयति तथाच स्मर्यते—मनःकायाग्निमाहन्तिसप्रेरयतिमारुतम् । मारुतस्तूरसिचरन् मन्द्रंजनयतिस्वरमिति । तादृशाग्ने अघायतः अघमनर्थं अस्माकमिच्छतः शत्रोश्च नोस्मान्त्रक्ष ॥ ३० ॥

अग्निः। भरद्वाजो बार्हस्पत्यः। गायत्री।

यो नो॑ अग्ने दु॒रेव॒ आ मर्तो॑ व॒धाय॒ दाश॑ति ।  
तस्मा॑न्नः पा॒ह्यंह॑सः ॥ ३१॥

यः । नः॒ । अ॒ग्ने॒ । दुः॒ऽएवः॑ । आ । मर्तः॑ । व॒धाय॑ । दाश॑ति ।  
तस्मा॑त् । नः॒ । पा॒हि॒ । अंह॑सः ॥

हेअग्ने दुरेवोदुष्टाभिप्रायोमर्तोमनुष्यः वधाय स्वस्ययुधाय नोस्मान् आदाशति अभिप्रयच्छति आयुधेनास्मान् हन्तीत्यर्थः तस्मान्म- नष्यात् अंहसः पापाच्च नोस्मान्पाहिरक्षा ॥ ३१ ॥

अग्निः। भरद्वाजो बार्हस्पत्यः। गायत्री।

त्वं तं दे॑व जि॒ह्वया॒ परि॑ बाधस्व दु॒ष्कृत॑म् ।  
मर्तो॒ यो नो॒ जिघां॑सति ॥ ३२॥

त्वम् । तम् । दे॒व॒ । जि॒ह्वया॑ । परि॑ । बा॒ध॒स्व॒ । दुः॒ऽकृत॑म् ।  
मर्तः॑ । यः । नः॒ । जिघां॑सति ॥

हेदेव द्योतमानाग्ने त्वं तं वक्ष्यमाणं दुष्कृतं दुष्कर्मकारिणंमनुष्यं जिह्वया ज्वालया परिबाधस्व सर्वतोजहि योमर्तोमनुष्यः नोस्मान् जिघांसति हन्तुमिच्छति ॥ ३२ ॥

अग्निः। भरद्वाजो बार्हस्पत्यः। गायत्री।

भ॒रद्वा॑जाय स॒प्रथः॒ शर्म॑ यच्छ सहन्त्य ।  
अग्ने॒ वरे॑ण्यं॒ वसु॑ ॥ ३३॥

भ॒रत्ऽवा॑जाय । स॒ऽप्रथः॑ । शर्म॑ । य॒च्छ॒ । स॒ह॒न्त्य॒ ।  
अग्ने॑ । वरे॑ण्यम् । वसु॑ ॥

हेसहन्त्य शत्रूणामभिभवितरग्ने भरद्वाजायमह्यमृषये सप्रथः सर्वतःपृथुविस्तीर्णं शर्म सुखं गृहंवा यच्छ देहि तथावरेण्यं वरणीयं वसु धनंच देहि ॥ ३३ ॥ पौर्णमास्यामाग्नेयाज्यभागस्यानुवाक्याअग्निर्वृत्राणीत्येषा सूत्रितंच—अग्निर्वृत्राणीजङ्घनदितिपूर्वस्याज्यभागस्यानुवाक्येइति । इष्टि- पशुसोमेषुच यत्र वृधन्वन्तौ पुष्टिमन्तावित्यादिविशेषविधिर्नदृश्यते तत्र सर्वत्र एषैवप्रथमाज्यभागानुवाक्या उपसद्याग्नेयस्यैषानुवाक्या सायङ्कालीनस्यतु एषैवयाज्या सूत्रितंच—अग्निर्वृत्राणिजङ्घनद्यउग्रइवशर्यहेति विपर्यासोयाज्यानुवाक्यानामिति ।

अग्निः। भरद्वाजो बार्हस्पत्यः। गायत्री।

अ॒ग्निर्वृ॒त्राणि॑ जङ्घनद्द्रविण॒स्युर्वि॑प॒न्यया॑ ।  
समि॑द्धः शु॒क्र आहु॑तः ॥ ३४॥

अ॒ग्निः । वृ॒त्राणि॑ । ज॒ङ्घ॒न॒त् । द्र॒वि॒ण॒स्युः । वि॒प॒न्यया॑ ।  
सम्ऽइ॑द्धः । शु॒क्रः । आऽहु॑तः ॥

विपन्यया स्तुत्या स्तूयमानः द्रविणस्युर्द्रविणन्धनंस्तोतॄणांइच्छन् यद्वा हविर्लक्षणं धनमात्मनइच्छन् अग्निर्वृत्राण्यावरकाणि रक्षःप्रभृतीनि तमांसिवाजङ्घनत् भृशंहन्तु कीदृशोग्निः समिद्धः सम्यग्दीप्तः अतएव शुक्रः शुक्लवर्णः आहुतः हविर्भिरभिहुतः ॥ ३४ ॥

अग्निः। भरद्वाजो बार्हस्पत्यः। गायत्री।

गर्भे॑ मा॒तुः पि॒तुष्पि॒ता वि॑दिद्युता॒नो अ॒क्षरे॑ ।  
सीद॑न्नृ॒तस्य॒ योनि॒मा ॥ ३५॥

गर्भे॑ । मा॒तुः । पि॒तुः । पि॒ता । वि॒ऽदि॒द्यु॒ता॒नः । अ॒क्षरे॑ ।  
सीद॑न् । ऋ॒तस्य॑ । योनि॑म् । आ ॥

अत्रमातृपितृशब्दाभ्यां भूद्यौश्चाभिधीयेते द्यौः पिता पृथिवीमातेतिश्रुतेः मातुर्भूम्याः गर्भे गर्भस्थाने मध्ये अक्षरेक्षरणरहिते वेद्या- ख्येस्थानेविदिद्युतानः विशेषेणदीप्यमानः पितुः पिताद्युलोकस्य पालयिता हविषांप्रदानेन एवंभूतोग्निः ऋतस्य यज्ञस्य योनिं उत्तरवे- द्याख्यधिष्णयं सप्तम्यर्थेद्वितीया आसीदन् उत्तरवेद्यामुपविशन् अग्निर्वृत्राणि जङ्घनदित्यन्वयः ॥ ३५ ॥

अग्निः। भरद्वाजो बार्हस्पत्यः। गायत्री।

ब्रह्म॑ प्र॒जाव॒दा भ॑र॒ जात॑वेदो॒ विच॑र्षणे ।  
अग्ने॒ यद्दी॒दय॑द्दि॒वि ॥ ३६॥

ब्रह्म॑ । प्र॒जाऽव॑त् । आ । भ॒र॒ । जात॑ऽवेदः । विऽच॑र्षणे ।  
अग्ने॑ । यत् । दी॒दय॑त् । दि॒वि ॥

हेजातवेदः जातानांवेदितः विचर्षणे विशेषेणद्रष्टरग्ने प्रजावत् पुत्रपौत्रसहितंब्रह्मान्नमाभर आहर यद्ब्रह्म दिविद्युलोके दीदय- द्दीप्यते देवेषुमध्येयत्प्रशस्तमन्नं राजते तदाहरेत्यर्थः ॥ ३६ ॥

अग्निः। भरद्वाजो बार्हस्पत्यः। गायत्री।

उप॑ त्वा र॒ण्वसं॑दृशं॒ प्रय॑स्वन्तः सहस्कृत ।  
अग्ने॑ ससृ॒ज्महे॒ गिरः॑ ॥ ३७॥

उप॑ । त्वा॒ । र॒ण्वऽस॑न्दृशम् । प्रय॑स्वन्तः । स॒हः॒ऽकृ॒त॒ ।  
अग्ने॑ । स॒सृ॒ज्महे॑ । गिरः॑ ॥

हेसहस्कृत सहसा बलेनोत्पन्नाग्ने प्रयस्वन्तःहविर्लक्षणान्नवन्तोवयं रण्वसन्दृशं रमणीयसंर्शनंस्तोतव्यसन्दर्शनंर्शनंवात्वा त्वां उप प्रति गिरः स्तुतीः ससृज्महे विसृजामः उच्चारयामइत्यर्थः ॥ ३७ ॥

अग्निः। भरद्वाजो बार्हस्पत्यः। गायत्री।

उप॑ च्छा॒यामि॑व॒ घृणे॒रग॑न्म॒ शर्म॑ ते व॒यम् ।  
अग्ने॒ हिर॑ण्यसन्दृशः ॥ ३८॥

उप॑ । छा॒याम्ऽइ॑व । घृणेः॑ । अग॑न्म । शर्म॑ । ते॒ । व॒यम् ।  
अग्ने॑ । हिर॑ण्यऽसन्दृशः ॥

हेअग्ने हिरण्यसन्दृशः हितरणीयतेजसः हिरण्यवत् रोचमानतेजसोवा घृणेर्दीप्तस्य ते तव शर्म शरणं आश्रयणं उपागन्म उपगच्छाम तत्रदृष्टान्तः छायामिव यथाघर्मार्ताः सन्तप्ताः छायामुपगच्छन्ति तद्वत् ॥ ३८ ॥ उपस दिप्रातः कालस्याग्नेयस्ययउग्रइवेतियाज्या सायङ्कालीनस्यत्वैषैवानुवाक्या सूत्रितंच—अग्निर्वृत्राणिजङ्घनद्यउग्रइवशर्यहेति ।

अग्निः। भरद्वाजो बार्हस्पत्यः। गायत्री।

य उ॒ग्र इ॑व शर्य॒हा ति॒ग्मशृ॑ङ्गो॒ न वंस॑गः ।  
अग्ने॒ पुरो॑ रु॒रोजि॑थ ॥ ३९॥

यः । उ॒ग्रःऽइ॑व । श॒र्य॒ऽहा । ति॒ग्मऽशृ॑ङ्गः । न । वंस॑गः ।  
अग्ने॑ । पुरः॑ । रु॒रोजि॑थ ॥

योग्निः उग्रइव उद्गीर्णबलोधन्वीव शर्यहा शर्यैर्बाणैः शत्रूणांहन्ता तिग्मशृङ्गोनवंसगः तीक्ष्णशृङ्गोवननीयगतिर्वृषभइव हेअग्ने सत्वं पुरः आसुरीस्तिस्रःपुरीः रुरोजिथ भग्नवानसि रुद्रोवाएषयदग्निरितिश्रुतेः । रुद्रकृतमपित्रिपुरदहनं अग्निकृतमेवेत्यग्निःस्तूयते यद्वा त्रिपुरदहन- साधनभूतेबाणे अग्नेरनीकत्वेनावस्थानात् अग्निःपुराणिभग्नवानित्युच्यते देवासुरावाएषुलोकेषुसमयतन्तेत्यादिकंब्राह्मणमनुसन्धेयं ॥ ३९ ॥ अग्निमन्थनेजायमानेग्नौ आयंहस्तइत्येषानुवाक्या सूत्रितंच—आयंहस्तेनखादिनमित्यर्धर्चआरमेदिति ।

अग्निः। भरद्वाजो बार्हस्पत्यः। गायत्री।

आ यं हस्ते॒ न खा॒दिनं॒ शिशुं॑ जा॒तं न बिभ्र॑ति ।  
वि॒शाम॒ग्निं स्व॑ध्व॒रम् ॥ ४०॥

आ । यम् । हस्ते॑ । न । खा॒दिन॑म् । शिशु॑म् । जा॒तम् । न । बिभ्र॑ति ।  
वि॒शाम् । अ॒ग्निम् । सु॒ऽअ॒ध्व॒रम् ॥

मन्थनोत्पन्नंयमग्निं शिशुंजातन्न जातंपुत्रमिव हस्तेआ बिभ्रति हस्तेष्वभिमुखन्धारयन्त्यध्वर्यवः पूर्वोनशब्दः पुरस्तादुपचारोप्युपमा- र्थीयः खादिनन्न भक्षकंव्याघ्रादिमिव यथा तंबिभ्रतः पुरुषाअवहिताः तथाभूताइत्यर्थः यद्वा नेतिसंप्रत्यर्थे संप्रतीदानीं खादिनं हविषां- भक्षकं यमग्निंहस्तेधारयन्ति विशां जनानां स्वध्वरं शोभनयागस्यनिष्पादकं तमग्निं हेऋत्विजः परिचरतेतिशेषः ॥ ४० ॥ अग्निमन्थनेजातस्याग्नेआहवनीयेप्रहरणसमयेप्रदेवन्देववीतयइतिद्वृचोनुवक्तव्यः सूत्रितंच—प्रदेवन्देववीतयइतिद्वेअग्निनाग्निःसमिध्य- तइति ।

अग्निः। भरद्वाजो बार्हस्पत्यः। गायत्री।

प्र दे॒वं दे॒ववी॑तये॒ भर॑ता वसु॒वित्त॑मम् ।  
आ स्वे योनौ॒ नि षी॑दतु ॥ ४१॥

प्र । दे॒वम् । दे॒वऽवी॑तये । भर॑त । व॒सु॒वित्ऽत॑मम् ।  
आ । स्वे । योनौ॑ । नि । सी॒द॒तु॒ ॥

हेअध्वर्यवः देवं द्योतमानं वसुवित्तमं वसूनां धनानां वेदयितारं लंभयितारमग्निं प्रभरत प्रहरत आहवनीयेग्नौ प्रक्षिपत किमर्थं देव- वीतये देवानांभक्षणार्थं तथाचब्राह्मणं—प्रदेवन्देववीतयेभरतावसुवित्तममितिप्रह्रियमाणायाभिरूपायद्यज्ञेभिरूपन्तत्समृद्धमास्वेयोनौनि- षीदत्वित्येषहवाअस्यस्वोयोनिर्यदग्निरग्नेरिति । सचाग्निः स्वेयोनौ कारणे स्थाने आहवनीयेआनिसीदतु अभीनिषण्णोभवतु ब्राह्मणंच- भवति—एषवाअस्यस्वोयोनिर्यदग्निरग्नेरिति ॥ ४१ ॥

अग्निः। भरद्वाजो बार्हस्पत्यः। गायत्री।

आ जा॒तं जा॒तवे॑दसि प्रि॒यं शि॑शी॒ताति॑थिम् ।  
स्यो॒न आ गृ॒हप॑तिम् ॥ ४२॥

आ । जा॒तम् । जा॒तऽवे॑दसि । प्रि॒यम् । शि॒शी॒त॒ । अति॑थिम् ।  
स्यो॒ने । आ । गृ॒हऽप॑तिम् ॥

हेअध्वर्यवः जातं प्रादुर्भूतमतिथिं लुप्तोपममेतत् अतिथिमिवप्रियं अतएव गृहपतिं गृहाणांस्वामिनमग्निं जातवेदसि जातप्रज्ञे स्योने सुखकरे आहवनीयेग्नौ आशिशीत अन्तर्णीतण्यर्थस्यशीङएतद्रूपं शाययत स्थापयत यद्वा श्यैङ्गतावित्यस्यछान्दसंरूपं गमयत प्रापयते- त्यर्थः शोतनूकरणेइत्यस्यवारूपं श्यत तीक्ष्णीकुरुतसंस्कुरुत प्रहरतेतियावत् द्वीतीयआकारःपूरकः जातइतरोजातवेदाइतरइत्यादिकंब्रा- ह्मणमत्रानुसन्धेयम् ॥ ४२ ॥

अग्निः। भरद्वाजो बार्हस्पत्यः। गायत्री।

अग्ने॑ यु॒क्ष्वा हि ये तवाश्वा॑सो देव सा॒धवः॑ ।  
अरं॒ वह॑न्ति म॒न्यवे॑ ॥ ४३॥

अग्ने॑ । यु॒क्ष्व । हि । ये । तव॑ । अश्वा॑सः । दे॒व॒ । सा॒धवः॑ ।  
अर॑म् । वह॑न्ति । म॒न्यवे॑ ॥

हेदेव द्योतमानाग्ने तानश्वान् युक्ष्व आत्मीयेरथेयोजय ये तव त्वदीयाः साधवः साधकाः सुशीलावा अश्वासोश्वाः अरं अलंपर्याप्तं व- हन्ति किमर्थं मन्यवे मन्यतेयष्टव्यत्वेनदेवानत्रेतिमन्युर्यागस्तदर्थं तानश्वान् रथेयुक्ष्वेत्यर्थः हिखलु ॥ ४३ ॥

अग्निः। भरद्वाजो बार्हस्पत्यः। गायत्री।

अच्छा॑ नो या॒ह्या व॑हा॒भि प्रयां॑सि वी॒तये॑ ।  
आ दे॒वान्त्सोम॑पीतये ॥ ४४॥

अच्छ॑ । नः॒ । या॒हि॒ । आ । व॒ह॒ । अ॒भि । प्रयां॑सि । वी॒तये॑ ।  
आ । दे॒वान् । सोम॑ऽपीतये ॥

हेअग्ने नोस्मान् अच्छाभिमुख्येनायाहि आगच्छ तथा प्रयांसि हविर्लक्षणान्यन्नान्यभिलक्ष्य देवानावह किमर्थं वीतये तेषांहविषांस्वा- दनार्थं तथा सोमपीतये सोमपानार्थंच तान् देवानावह ॥ ४४ ॥

अग्निः। भरद्वाजो बार्हस्पत्यः। गायत्री।

उद॑ग्ने भारत द्यु॒मदज॑स्रेण॒ दवि॑द्युतत् ।  
शोचा॒ वि भा॑ह्यजर ॥ ४५॥

उत् । अ॒ग्ने॒ । भा॒र॒त॒ । द्यु॒ऽमत् । अज॑स्रेण । दवि॑द्युतत् ।  
शोच॑ । वि । भा॒हि॒ । अ॒ज॒र॒ ॥

हेभारत हविषांभर्तग्ने उच्छोच उद्गततरन्दीप्यस्व तदेवविवृणोति हेअजर जरारहिताग्ने दविद्युतत् भृशन्द्योतमानस्त्वं द्युमत् द्युमता- दीप्तिमता सुपांसुलुगितितृतीयायालुक् अजस्रेणाविच्छेदेनतेजसा विभाहि विशेषेणप्रकाशयस्व यद्वा भातिरत्रान्तर्णीतण्यर्थः त्वं प्रथममु- द्दीप्यस्व पश्चादात्मीयेनतेजसा सर्वंजगत्प्रकाशयेतियोजनीयम् ॥ ४५ ॥

अग्निः। भरद्वाजो बार्हस्पत्यः। त्रिष्टुप्।

वी॒ती यो दे॒वं मर्तो॑ दुव॒स्येद॒ग्निमी॑ळीताध्व॒रे ह॒विष्मा॑न् ।  
होता॑रं सत्य॒यजं॒ रोद॑स्योरुत्ता॒नह॑स्तो॒ नम॒सा वि॑वासेत् ॥ ४६॥

वी॒ती । यः । दे॒वम् । मर्तः॑ । दु॒व॒स्येत् । अ॒ग्निम् । ई॒ळी॒त॒ । अ॒ध्व॒रे । ह॒विष्मा॑न् ।  
होता॑रम् । स॒त्य॒ऽयज॑म् । रोद॑स्योः । उ॒त्ता॒नऽह॑स्तः । नम॑सा । आ । वि॒वा॒से॒त् ॥

योमर्तोमनुष्योहविष्मान् हविर्भिर्युक्तोयजमानोवीती वीत्याकान्तेन हविर्लक्षणेनान्नेन यङ्कंचनदेवं दुवस्येत् परिचरेत् तस्मिन्नध्वरे यज्ञे अग्निमीळीत स्तुवीत सर्वेषुयागेष्वग्निः पूज्यतइत्यर्थः कीदृशमग्निं रोदस्योर्द्यावापृथिव्योर्लोकद्वये वर्तमानानांहोतारमाह्वातारं सत्य- यजं सत्येन अवितथेनहविषा यष्टारं किंचायंयजमानः ईदृशमग्निं उत्तानहस्तः कृतांजलिपुटः सन् नमसा नमस्कारेण हविषावा आविवा- सेत् परिचरेत् ॥ ४६ ॥

अग्निः। भरद्वाजो बार्हस्पत्यः। अनुष्टुप्।

आ ते॑ अग्न ऋ॒चा ह॒विर्हृ॒दा त॒ष्टं भ॑रामसि ।  
ते ते॑ भवन्तू॒क्षण॑ ऋष॒भासो॑ व॒शा उ॒त ॥ ४७॥

आ । ते॒ । अ॒ग्ने॒ । ऋ॒चा । ह॒विः । हृ॒दा । त॒ष्टम् । भ॒रा॒म॒सि॒ ।  
ते । ते॒ । भ॒व॒न्तु॒ । उ॒क्षणः॑ । ऋ॒ष॒भासः॑ । व॒शाः । उ॒त ॥

अनयाध्ययनंप्रशस्यतइत्याश्वलायनोमन्यते हेअग्ने तेतुभ्यंहृदा हृदयेन तष्टं संस्कृतं ऋचा ऋग्रूपेणवर्तमानं हविः ऋचमेवहविःकृत्वा आभरामसि आहरामः तेइतितच्छब्देन प्रकृतमृग्रूपंहविःपरामृश्यते प्रतिनिर्दिश्यमानापेक्षयापुंस्त्वबहुत्वे ऋग्रूपन्तद्धविः ते तुभ्यं उक्षणः उक्षाणः सेचनसमर्थाः ऋषभासः ऋषभाः उतापिच वशाश्चभवन्तु ऋषभवशारूपेणपरिणतंसत् त्वद्भक्षणाय भवत्वितिशेषः ॥ ४७ ॥

अग्निः। भरद्वाजो बार्हस्पत्यः। अनुष्टुप्।

अ॒ग्निं दे॒वासो॑ अग्रि॒यमि॒न्धते॑ वृत्र॒हन्त॑मम् ।  
येना॒ वसू॒न्याभृ॑ता तृ॒ळ्हा रक्षां॑सि वा॒जिना॑ ॥ ४८॥

अ॒ग्निम् । दे॒वासः॑ । अ॒ग्रि॒यम् । इ॒न्धते॑ । वृ॒त्र॒हन्ऽत॑मम् ।  
येन॑ । वसू॑नि । आऽभृ॑ता । तृ॒ळ्हा । रक्षां॑सि । वा॒जिना॑ ॥

अग्नियं मुख्यं वृत्रहन्तमं अतिशयेनवृत्रस्यहन्तारं इममग्निं देवासोदेवाः इन्धते दीपयन्ति येनाग्निना वसूनि असुरैरपहृतानिधनानि हविर्लक्षणान्यन्नानिवा आभृताअसुरसकाशाद्यजमानाद्वा आहृतानि येनच वाजिना बलवताग्निना रक्षांसि यज्ञविरोधीनि तृह्ळा तृढानि हिंसितानि तमग्निमिन्धतइत्यन्वयः ॥ ४८ ॥इतिश्रीमद्राजपरमेश्वरवैदिकमार्गप्रवर्तकश्रीवीरबुक्कभूपालसाम्राज्यधुरन्धरेणसायणाचार्येणविरचितेमाधवीयेवेदार्थप्रकाशे ऋक्संहिताभाष्ये चतुर्थाष्टकेपञ्चमोध्यायः समाप्तः ॥ ५ ॥