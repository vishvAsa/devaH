+++
title = "०१३"

+++


अग्निः। सुतंभर आत्रेयः। गायत्री।

अर्च॑न्तस्त्वा हवाम॒हेऽर्च॑न्तः॒ समि॑धीमहि ।  
अग्ने॒ अर्च॑न्त ऊ॒तये॑ ॥ ०१॥

अर्च॑न्तः । त्वा॒ । ह॒वा॒म॒हे॒ । अर्च॑न्तः । सम् । इ॒धी॒म॒हि॒ ।  
अग्ने॑ । अर्च॑न्तः । ऊ॒तये॑ ॥

हेअग्ने त्वा त्वां अर्चन्तः पूजयन्तोवयं ह्वामहे आह्वयामः अर्चन्तस्तुवन्तोवयं ऊतये रक्षणाय तर्पणायवा त्वांसमिधीमहि समिद्भिःसन्दीपयामः अर्चन्तइतितृतीयंपदमादरातिशयार्थम् ॥ १ ॥

अग्निः। सुतंभर आत्रेयः। गायत्री।

अ॒ग्नेः स्तोमं॑ मनामहे सि॒ध्रम॒द्य दि॑वि॒स्पृशः॑ ।  
दे॒वस्य॑ द्रविण॒स्यवः॑ ॥ ०२॥

अ॒ग्नेः । स्तोम॑म् । म॒ना॒म॒हे॒ । सि॒ध्रम् । अ॒द्य । दि॒वि॒ऽस्पृशः॑ ।  
दे॒वस्य॑ । द्र॒वि॒ण॒स्यवः॑ ॥

द्रविणस्यवः द्रविणन्धनमिच्छन्तोवयं दिविस्पृशः सूर्यआकाशंव्याप्नुवतोदेवस्यद्योतमानस्याग्नेः सिध्रं पुरुषार्थनांसाधकं स्तोमं स्तोत्रं अधास्मिन्नहनि मनामहे ब्रूमः ॥ २ ॥

अग्निः। सुतंभर आत्रेयः। गायत्री।

अ॒ग्निर्जु॑षत नो॒ गिरो॒ होता॒ यो मानु॑षे॒ष्वा ।  
स य॑क्ष॒द्दैव्यं॒ जन॑म् ॥ ०३॥

अ॒ग्निः । जु॒ष॒त॒ । नः॒ । गिरः॑ । होता॑ । यः । मानु॑षेषु । आ ।  
सः । य॒क्ष॒त् । दैव्य॑म् । जन॑म् ॥

होत देवानामाह्वाता योग्निर्मानुषेषु आवसति सोग्निर्नोस्माकङ्गिरःस्तुतीः जुषत सेवतां सोग्निर्दैव्यंजनन्देवसंबन्धिनंजनं यक्षत् यजतु ॥ ३ ॥

अग्निः। सुतंभर आत्रेयः। गायत्री।

त्वम॑ग्ने स॒प्रथा॑ असि॒ जुष्टो॒ होता॒ वरे॑ण्यः ।  
त्वया॑ य॒ज्ञं वि त॑न्वते ॥ ०४॥

त्वम् । अ॒ग्ने॒ । स॒ऽप्रथाः॑ । अ॒सि॒ । जुष्टः॑ । होता॑ । वरे॑ण्यः ।  
त्वया॑ । य॒ज्ञम् । वि । त॒न्व॒ते॒ ॥

हेअग्ने जुष्टः सर्वदाप्रीतः वरेण्यः सर्वैर्वरणीयः होता त्वं सप्रथाः सर्वतः पृथुरसि भवसि तथाहयास्कः-सप्रथाःसर्वतः पृथुरिति । किंचसर्वेयजमानाः त्वयासाधनेन यज्ञं वितन्वते ॥ ४ ॥

अग्निः। सुतंभर आत्रेयः। गायत्री।

त्वाम॑ग्ने वाज॒सात॑मं॒ विप्रा॑ वर्धन्ति॒ सुष्टु॑तम् ।  
स नो॑ रास्व सु॒वीर्य॑म् ॥ ०५॥

त्वाम् । अ॒ग्ने॒ । वा॒ज॒ऽसात॑मम् । विप्राः॑ । व॒र्ध॒न्ति॒ । सुऽस्तु॑तम् ।  
सः । नः॒ । रा॒स्व॒ । सु॒ऽवीर्य॑म् ॥

हेअग्ने विप्रामेधाविनः स्तोतारोवाजसातमं वाजोन्नन्तद्ददतं सुष्टुतं पूर्वैर्महर्षिभिःसम्यक्स्तुतं त्वां वर्धन्ति स्तोत्रैर्वर्धयन्ति सत्वन्नोस्मभ्यं सुवीर्यं सुवीर्यं सर्वैःश्लाघनीयंबलं रास्वदेहि ॥ ५ ॥

अग्निः। सुतंभर आत्रेयः। गायत्री।

अग्ने॑ ने॒मिर॒राँ इ॑व दे॒वाँस्त्वं प॑रि॒भूर॑सि ।  
आ राध॑श्चि॒त्रमृ॑ञ्जसे ॥ ०६॥

अग्ने॑ । ने॒मिः । अ॒रान्ऽइ॑व । दे॒वान् । त्वम् । प॒रि॒ऽभूः । अ॒सि॒ ।  
आ । राधः॑ । चि॒त्रम् । ऋ॒ञ्ज॒से॒ ॥

हेअग्ने त्वं देवान् परिभूरसि स्वतेजसापरिभवसि कथमिव नेमिः प्रकाशमानः चक्रस्य बाह्योवलयः अरानिव नाभावर्पितान् सूक्ष्मान् स्थासकानिव किंच चित्रं नानाविधं राधः राध्नुवन्तिसाधयन्त्यनेनपुरुषार्थानितिराधोधनं आऋंजसे स्तोतृभ्यःप्रसाधय धननामसुपाठात् राधोधनमित्युक्तम् ॥ ६ ॥अग्निंस्तोमेनेतिषळृचंचतुर्दशंसूक्तं सुतंभरस्यार्षङ्गायत्रमाग्नेयं अग्निंस्तोमेनेत्यनुक्रमणिका । प्रातरनुवाकाश्विनशस्त्रयोः पूर्वसूक्तेनसहोक्तोविनियोगः ।