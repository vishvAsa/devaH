+++
title = "०८३"

+++


विश्वेदेवाः। कुसीदी काण्वः। गायत्री।

दे॒वाना॒मिदवो॑ म॒हत्तदा वृ॑णीमहे व॒यम् ।  
वृष्णा॑म॒स्मभ्य॑मू॒तये॑ ॥ ०१॥

दे॒वाना॑म् । इत् । अवः॑ । म॒हत् । तत् । आ । वृ॒णी॒म॒हे॒ । व॒यम् ।  
वृष्णा॑म् । अ॒स्मभ्य॑म् । ऊ॒तये॑ ॥

हे देवाः देवानां स्वतेजसा सर्वतोदीप्यमानानां इत् एवार्थे युष्माकमेव महत् व्याप्तं मंहनीयंवा अवः पालनं यद्विद्यते तद्वृष्णां कामानां वर्षितॄणां युष्माकं तद्रक्षणं यजमानावयं आवृणीमहे समन्तात्संभजामहे । किमर्थमस्मभ्यमूतये पूर्वमस्मभ्यमस्मदर्थमिति साधारण्येनोक्त्वा तद्विशिनष्टि ऊतयइति अस्माकं पालनायेति ॥ १ ॥

विश्वेदेवाः। कुसीदी काण्वः। गायत्री।

ते नः॑ सन्तु॒ युजः॒ सदा॒ वरु॑णो मि॒त्रो अ॑र्य॒मा ।  
वृ॒धास॑श्च॒ प्रचे॑तसः ॥ ०२॥

ते । नः॒ । स॒न्तु॒ । युजः॑ । सदा॑ । वरु॑णः । मि॒त्रः । अ॒र्य॒मा ।  
वृ॒धासः॑ । च॒ । प्रऽचे॑तसः ॥

ते देवाः वरुणः शत्रूणां निवारकः मित्रः सर्वेषां मित्रभूतः अर्यमा सततं गच्छन् एतन्नामकास्ते त्रयोदेवाः सदा सर्वदा सर्वेषु अहःसु नोस्माकं युजः सहायाः सन्तु भवन्तु । अग्निहोत्रादिकर्मणि इन्द्रादिदेवाः सहागमनादि यज्ञपरिसमापनान्तेषु साहाय्यं कुर्वन्त्वित्यर्थः । ततः प्रचेतसः प्रकृष्टज्ञानाः यद्वा चेतः स्तोत्रं शोभनस्तुतयस्तेदेवा वृधासो वर्धकाश्च अस्माकं धनादिदानेन वर्धयितारश्च सन्तु ॥ २ ॥

विश्वेदेवाः। कुसीदी काण्वः। गायत्री।

अति॑ नो विष्पि॒ता पु॒रु नौ॒भिर॒पो न प॑र्षथ ।  
यू॒यमृ॒तस्य॑ रथ्यः ॥ ०३॥

अति॑ । नः॒ । वि॒ष्पि॒ता । पु॒रु । नौ॒भिः । अ॒पः । न । प॒र्ष॒थ॒ ।  
यू॒यम् । ऋ॒तस्य॑ । र॒थ्यः॒ ॥

ऋतस्य सत्यस्य यज्ञस्यवाहे रथ्यो नेतारोदेवाः यूयं विष्पिता विष्पितानि विप्राप्तानि विततानि पुरु सुपोलुक् पुरूणि बहूनि शत्रुबलानि कर्माणि नोस्मान् यूयमतिपर्षथ बलानिचेत् तेषां वधेन अतीत्य गमयत । कर्माणिचेत् नोस्मानतिपर्षथ पारं समाप्तिं रक्षणैः गमयत । तत्रदृष्टान्तः- नौभिरपोन यथा नाविकः अपः उदकानि नौभिर्जनान् तीरं प्रति प्रापयति तद्वत् ॥ ३ ॥

विश्वेदेवाः। कुसीदी काण्वः। गायत्री।

वा॒मं नो॑ अस्त्वर्यमन्वा॒मं व॑रुण॒ शंस्य॑म् ।  
वा॒मं ह्या॑वृणी॒महे॑ ॥ ०४॥

वा॒मम् । नः॒ । अ॒स्तु॒ । अ॒र्य॒म॒न् । वा॒मम् । व॒रु॒ण॒ । शंस्य॑म् ।  
वा॒मम् । हि । आ॒ऽवृ॒णी॒महे॑ ॥

हे अर्यमन्देव वामं वननीयं संभजनीयं धनं नोस्माकं अस्तु भवतु । हे वरुण शंस्यं शंसनीयं स्तुत्यं वामं धनमस्माकमस्तु । कुतः हिशब्दोहेतौ यस्मात्कारणात् वयं वामं धनं युष्मानावृणीमहे याचामहे इत्यर्थः तस्मान्नोस्त्वित्याशास्ते ॥ ४ ॥

विश्वेदेवाः। कुसीदी काण्वः। गायत्री।

वा॒मस्य॒ हि प्र॑चेतस॒ ईशा॑नाशो रिशादसः ।  
नेमा॑दित्या अ॒घस्य॒ यत् ॥ ०५॥

वा॒मस्य॑ । हि । प्र॒ऽचे॒त॒सः॒ । ईशा॑नासः । रि॒शा॒द॒सः॒ ।  
न । ई॒म् । आ॒दि॒त्याः॒ । अ॒घस्य॑ । यत् ॥

हे प्रचेतसः प्रकृष्टज्ञानाः शोभनस्तुतयोवा हे रिशादसः रिशतां हिंसतां शत्रूणामसितारः क्षेप्तारोदेवाः यूयं वामस्य वननीयस्य धनस्य ईशानास ईशानाः हिरवधारणे ईशानाएव स्वामिनएव भवथ तस्माद्युष्मान्याचामहे इत्यर्थः । ईशानाः ईशऎश्वर्ये अनुदात्तेत् तास्यनुदात्तेदिति स्वरे- णाद्युदात्तता भवति न संबुद्धिः । ततो हे आदित्याः अदितेः पुत्रादेवाः ईमेनं याचमानं मां तद्धनं प्राप्नोतु यद्धनमघस्य पापस्य संबन्धि विद्यते ॥ ५ ॥

विश्वेदेवाः। कुसीदी काण्वः। गायत्री।

व॒यमिद्वः॑ सुदानवः क्षि॒यन्तो॒ यान्तो॒ अध्व॒न्ना ।  
देवा॑ वृ॒धाय॑ हूमहे ॥ ०६॥

व॒यम् । इत् । वः॒ । सु॒ऽदा॒न॒वः॒ । क्षि॒यन्तः॑ । यान्तः॑ । अध्व॑न् । आ ।  
देवाः॑ । वृ॒धाय॑ । हू॒म॒हे॒ ॥

हे सुदानवः शोभनदानाः हे देवाः क्षियन्तो गृहेष्वग्निहोत्रार्थं निवसन्तः अध्वन् सुपोलुक् अध्वनि समिदाहरणार्थं यान्तो गच्छन्तोपि वयं वइत् युष्मानेव वृधाय हविर्भिर्वर्धनाय हूमहे आह्वयामः । यद्वा वयं गृहेषु गृहान्निर्गमनकाले मार्गेषु च वृधाय अस्माकं धनादिभिर्वर्धनायाह्वयामः ॥ ६ ॥

विश्वेदेवाः। कुसीदी काण्वः। गायत्री।

अधि॑ न इन्द्रैषां॒ विष्णो॑ सजा॒त्या॑नाम् ।  
इ॒ता मरु॑तो॒ अश्वि॑ना ॥ ०७॥

अधि॑ । नः॒ । इ॒न्द्र॒ । ए॒षा॒म् । विष्णो॒ इति॑ । स॒ऽजा॒त्या॑नाम् ।  
इ॒त । मरु॑तः । अश्वि॑ना ॥

हे इन्द्र विष्णो मरुतः हे अश्विना अश्विनौ हे इन्द्रादयोदेवाः सजात्यानां समानायां जातौ भवाः सजात्याः भ्रातृमित्रादयः तेषामेषां मध्ये नोस्मान् अधीत यूयं स्तुत्द्यतया अधिगच्छत ॥ ७ ॥

विश्वेदेवाः। कुसीदी काण्वः। गायत्री।

प्र भ्रा॑तृ॒त्वं सु॑दान॒वोऽध॑ द्वि॒ता स॑मा॒न्या ।  
मा॒तुर्गर्भे॑ भरामहे ॥ ०८॥

प्र । भ्रा॒तृ॒ऽत्वम् । सु॒ऽदा॒न॒वः॒ । अध॑ । द्वि॒ता । स॒मा॒न्या ।  
मा॒तुः । गर्भे॑ । भ॒रा॒म॒हे॒ ॥

हे सुदानवः शोभनदाना आदित्याः अधाथ अस्मत्प्रत्यागमनानन्तरं वयं समान्या समान्येन सुपोड्यादेशः । पूर्वं सर्वेषां देवानां सांहत्येन ततोद्विता द्विधा द्विप्रकारेण च मातुरदितेर्गर्भे संजातं यद्युष्माकं भ्रातृत्वं विद्यते तदिदानीं वयं प्रभरामहे प्रभरणमुच्चारणं प्रकाशनंवा उच्चारयामः प्रकाशया- मोवा । सर्वेषां देवानां द्वन्द्वशोजननं तैत्तिरीयके स्पष्टमभिहितं-अदितिः पुत्रकामा साध्येभ्योदेवेभ्यो ब्रह्मौदनमपचदित्युपक्रम्य तस्यैपूषाचार्यमाचा- जायेतामित्यादिना ॥ ८ ॥

विश्वेदेवाः। कुसीदी काण्वः। गायत्री।

यू॒यं हि ष्ठा सु॑दानव॒ इन्द्र॑ज्येष्ठा अ॒भिद्य॑वः ।  
अधा॑ चिद्व उ॒त ब्रु॑वे ॥ ०९॥

यू॒यम् । हि । स्थ । सु॒ऽदा॒न॒वः॒ । इन्द्र॑ऽज्येष्ठाः । अ॒भिऽद्य॑वः ।  
अध॑ । चि॒त् । वः॒ । उ॒त । ब्रु॒वे॒ ॥

पूर्वोर्धर्चःसिद्धः हे सुदानवः शोभनदानादेवाः इन्द्रज्येष्ठाः इन्द्रोज्येष्ठोमुख्योयेषां ते तथोक्ताः सर्वेदेवाः इन्द्रनेतृकाइत्यर्थः । तादृशः अभिद्यवः अभिगतदीप्तयो यूयं स्थ अस्मद्यज्ञे भवथखलु । हिः प्रसिद्धौ । अधचित् अथानन्तरमेव वोयुष्मानहं ब्रुवे स्तौमि । उतापिच पुनःपुनः स्तौमीत्यर्थः ॥ ९ ॥प्रेष्ठंवइति नवर्चं चतुर्थं सूक्तं कवेःपुत्रस्योशनसआर्षं गायत्रमाग्नेयं-तथानुक्रम्यते-प्रेष्ठमुशनाकाव्यआग्नेयमिति । प्रातरनुवाके आग्नेयेक्रतौ गायत्रेछन्दसि आश्विनशस्त्रे चेदंसूक्तम् । सूत्रितंच-युश्वाहि प्रेष्ठंवइति । आभिप्लविकेषूक्थ्येषु मैत्रावरुणे प्रेष्ठंवइतितृचो वैकल्पिकः स्तौत्रियः । सूत्रितंच-प्रेष्ठंवोअतिथिं श्रेष्ठंयविष्ठभारतेति ।