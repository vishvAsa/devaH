+++
title = "०५६"

+++


प्रस्कण्वस्य दानस्तुतिः (इन्द्रो वा)। पृषध्रः काण्वः। गायत्री।

प्रति॑ ते दस्यवे वृक॒ राधो॑ अद॒र्श्यह्र॑यम् ।  
द्यौर्न प्र॑थि॒ना शवः॑ ॥ ०१॥

प्रति॑ । ते॒ । द॒स्य॒वे॒ । वृ॒क॒ । राधः॑ । अ॒द॒र्शि॒ । अह्र॑यम् ।  
द्यौः । न । प्र॒थि॒ना । शवः॑ ॥

Sayana bhashya empty

प्रस्कण्वस्य दानस्तुतिः (इन्द्रो वा)। पृषध्रः काण्वः। गायत्री।

दश॒ मह्यं॑ पौतक्र॒तः स॒हस्रा॒ दस्य॑वे॒ वृकः॑ ।  
नित्या॑द्रा॒यो अ॑मंहत ॥ ०२॥

दश॑ । मह्य॑म् । पौ॒त॒ऽक्र॒तः । स॒हस्रा॑ । दस्य॑वे । वृकः॑ ।  
नित्या॑त् । रा॒यः । अ॒मं॒ह॒त॒ ॥

Sayana bhashya empty

प्रस्कण्वस्य दानस्तुतिः (इन्द्रो वा)। पृषध्रः काण्वः। गायत्री।

श॒तं मे॑ गर्द॒भानां॑ श॒तमूर्णा॑वतीनाम् ।  
श॒तं दा॒साँ अति॒ स्रजः॑ ॥ ०३॥

श॒तम् । मे॒ । ग॒र्द॒भाना॑म् । श॒तम् । ऊर्णा॑ऽवतीनाम् ।  
श॒तम् । दा॒सान् । अति॑ । स्रजः॑ ॥

Sayana bhashya empty

प्रस्कण्वस्य दानस्तुतिः (इन्द्रो वा)। पृषध्रः काण्वः। गायत्री।

तत्रो॒ अपि॒ प्राणी॑यत पू॒तक्र॑तायै॒ व्य॑क्ता ।  
अश्वा॑ना॒मिन्न यू॒थ्या॑म् ॥ ०४॥

तत्रो॒ इति॑ । अपि॑ । प्र । अ॒नी॒य॒त॒ । पू॒तऽक्र॑तायै । विऽअ॑क्ता ।  
अश्वा॑नाम् । इत् । न । यू॒थ्या॑म् ॥

Sayana bhashya empty

अग्निसूर्यौ। पृषध्रः काण्वः। पङ्क्तिः।

अचे॑त्य॒ग्निश्चि॑कि॒तुर्ह॑व्य॒वाट् स सु॒मद्र॑थः ।  
अ॒ग्निः शु॒क्रेण॑ शो॒चिषा॑ बृ॒हत्सूरो॑ अरोचत दि॒वि सूर्यो॑ अरोचत ॥ ०५॥

अचे॑ति । अ॒ग्निः । चि॒कि॒तुः । ह॒व्य॒ऽवाट् । सः । सु॒मत्ऽर॑थः ।  
अ॒ग्निः । शु॒क्रेण॑ । शो॒चिषा॑ । बृ॒हत् । सूरः॑ । अ॒रो॒च॒त॒ । दि॒वि । सूर्यः॑ । अ॒रो॒च॒त॒ ॥

Sayana bhashya empty