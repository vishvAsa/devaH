+++
title = "०९४"

+++


मरुतः। बिन्दुः पूतदक्षो वा। गायत्री।

गौर्ध॑यति म॒रुतां॑ श्रव॒स्युर्मा॒ता म॒घोना॑म् ।  
यु॒क्ता वह्नी॒ रथा॑नाम् ॥ ०१॥

गौः । ध॒य॒ति॒ । म॒रुता॑म् । श्र॒व॒स्युः । मा॒ता । म॒घोना॑म् ।  
यु॒क्ता । वह्निः॑ । रथा॑नाम् ॥

मघोनां धनवतां मरुतां माता निर्मात्री गौः पृश्नियैवैपयसोमरुतोजाताइति श्रुतेः । यद्वा गौर्माध्यमिकीवाक् तत्रैव मध्यमस्थाने मरुतामपि वर्तनात् तेषां तत्पुत्रत्वमुपचर्यते धयति सोमं पिबति पाययविवा स्वपुत्रान् मरुतः । किमिच्छन्ती श्रवस्युरन्नं कामयमाना कीदृशी रथानां मारुतानां वह्रिः पृषतीभिर्वडवाभिर्वोढ्री संयोजयित्री सायुक्ता सर्वत्र समन्तात्पूज्या भवति ॥ १ ॥

मरुतः। बिन्दुः पूतदक्षो वा। गायत्री।

यस्या॑ दे॒वा उ॒पस्थे॑ व्र॒ता विश्वे॑ धा॒रय॑न्ते ।  
सूर्या॒मासा॑ दृ॒शे कम् ॥ ०२॥

यस्याः॑ । दे॒वाः । उ॒पऽस्थे॑ । व्र॒ता । विश्वे॑ । धा॒रय॑न्ते ।  
सूर्या॒मासा॑ । दृ॒शे । कम् ॥

गौः सर्वदेवमयीत्याह यस्या मरुतां मातुः गोरुपस्थे वर्तमानाः विश्वे सर्वे देवाः व्रता व्रतानि स्वस्वकर्माणि धारयन्ते बिभ्रति इयमेवास्माकं स्वप- योमिश्रितस्य सोमस्य दात्रीति सर्वे तत्समीपे तिष्ठन्तीत्यर्थः । किंच सूर्यामासा माति स्वकलाभिस्तिथीनिति माश्चन्द्रमाः देवताद्वन्द्वेचेत्युभयपद- प्रकृतिस्वरत्वम् । सूर्याचन्द्रमसौ दृशे दर्शनाय सर्वलोकप्रकाशनायच यस्या गोः समीपे कं सुखेन वर्तमानौ भवतः सेयङ्गौः सोमं धयतीति पूर्वेण समन्वयः ॥ २ ॥

मरुतः। बिन्दुः पूतदक्षो वा। गायत्री।

तत्सु नो॒ विश्वे॑ अ॒र्य आ सदा॑ गृणन्ति का॒रवः॑ ।  
म॒रुतः॒ सोम॑पीतये ॥ ०३॥

तत् । सु । नः॒ । विश्वे॑ । अ॒र्यः । आ । सदा॑ । गृ॒ण॒न्ति॒ । का॒रवः॑ ।  
म॒रुतः॑ । सोम॑ऽपीतये ॥

अर्यः स्तोत्रकरणार्थमितस्ततोगन्तारो नोस्मदीया विश्वे सर्वे कारवः स्तोतारः तन्मरुतां बलं सदा सर्वदा सु सुष्ठु आगृणन्ति आभिमुख्येन स्तुतिभिः स्तुवन्ति । किमर्थं सोमपीतये अस्माभिर्दीयमानं सोमं पातुं मरुतएतन्नामकादेवा अस्माभिराह्वातव्याः खलु ततः पुरस्तात्तद्बलं स्तुवन्ती- त्यर्थः ॥ ३ ॥ पूर्वभिहितएवशस्त्रे अस्तिसोमइति स्तोत्रियस्तृचः । सूत्रन्तु पूर्वेणसहोदाहृतम् ।

मरुतः। बिन्दुः पूतदक्षो वा। गायत्री।

अस्ति॒ सोमो॑ अ॒यं सु॒तः पिब॑न्त्यस्य म॒रुतः॑ ।  
उ॒त स्व॒राजो॑ अ॒श्विना॑ ॥ ०४॥

अस्ति॑ । सोमः॑ । अ॒यम् । सु॒तः । पिब॑न्ति । अ॒स्य॒ । म॒रुतः॑ ।  
उ॒त । स्व॒ऽराजः॑ । अ॒श्विना॑ ॥

अयं पुरोवर्ती सोमः सुतोमरुदर्थं अस्माभिरभिषुतोस्ति विद्यते । तस्मादस्य अन्वादेशे एनं सुतं सोमं स्वराजः स्वयं दीप्यमानाः स्वतेजसा नान्य- दीयेनेत्यर्थः तादृशाः मरुतः पिबन्ति । उतापिच अश्विना अश्विनौ च सोमं पिबतः ॥ ४ ॥

मरुतः। बिन्दुः पूतदक्षो वा। गायत्री।

पिब॑न्ति मि॒त्रो अ॑र्य॒मा तना॑ पू॒तस्य॒ वरु॑णः ।  
त्रि॒ष॒ध॒स्थस्य॒ जाव॑तः ॥ ०५॥

पिब॑न्ति । मि॒त्रः । अ॒र्य॒मा । तना॑ । पू॒तस्य॑ । वरु॑णः ।  
त्रि॒ऽस॒ध॒स्थस्य॑ । जाऽव॑तः ॥

नकेवलं मरुतएव सोमपातारः । किन्तु एतेपीत्याह-मित्रः सर्वेषां स्वस्वकर्मणि प्रवर्तकत्वात्साखिभूतः अर्यमाच वरुणः दुःखादीनां शत्रूणांवा वरिता निवारकः एतन्नामकास्त्रयोदेवाः तना ततमूर्णास्तुकेनेति तनं दशापवित्रं सुपांसुलुगिति तृतीयायाअलादेशः तनाद्युदात्तः तनापूतस्य परिशोधितं त्रिसधस्थस्य सहतिष्ठन्त्यत्रेति सधस्थं स्थानं द्रोणकलशाधवनीयपूतभृदाख्यानि त्रीणि स्थानानि यस्य तत्तथोक्तं तादृशं जावतः स्तुत्यजनवन्तमिमं सोमं पिबन्ति । द्वितीयार्थेषष्ठ्यः ॥ ५ ॥

मरुतः। बिन्दुः पूतदक्षो वा। गायत्री।

उ॒तो न्व॑स्य॒ जोष॒माँ इन्द्रः॑ सु॒तस्य॒ गोम॑तः ।  
प्रा॒तर्होते॑व मत्सति ॥ ०६॥

उ॒तो इति॑ । नु । अ॒स्य॒ । जोष॑म् । आ । इन्द्रः॑ । सु॒तस्य॑ । गोऽम॑तः ।  
प्रा॒तः । होता॑ऽइव । म॒त्स॒ति॒ ॥

उतो अपिच इन्द्रः सुतस्य अस्माभिरभिषुतस्य गोमतः गव्यैर्मिश्रणवतः अस्य अन्वादेशः पूर्ववद्दशापवित्रेण पूतस्य सोमस्य जोषं पानरूपां सेवां प्रातः प्रातःसवने नु क्षिप्रं आमत्सति मदिस्तुत्यादिषु आभिमुग्व्येन स्तौति । यद्वा सोममेवकामयते । तत्रदृष्टान्तः-होतेव यथा होता प्रातःसवने देवानभिष्टौति देवान् स्तोतुं वाभिवांछति ॥ ६ ॥

मरुतः। बिन्दुः पूतदक्षो वा। गायत्री।

कद॑त्विषन्त सू॒रय॑स्ति॒र आप॑ इव॒ स्रिधः॑ ।  
अर्ष॑न्ति पू॒तद॑क्षसः ॥ ०७॥

कत् । अ॒त्वि॒ष॒न्त॒ । सू॒रयः॑ । ति॒रः । आपः॑ऽइव । स्रिधः॑ ।  
अर्ष॑न्ति । पू॒तऽद॑क्षसः ॥

ऋषिर्मरुतो बहुवारंस्तुत्वेदानीमात्मानं वितर्कयति सूरयः प्राज्ञाः आपइव उदकानीव तिरः यथा उदकानि तिर्यग्गाच्छन्ति तद्वत्तिरश्चीनगतयः सन्तः कत्कदा अत्विषन्त त्विषदीप्तौ अन्तरिक्षे कदादीप्यन्ते । किंच स्रिधः शत्रूणां शोषकाहन्तारः तइमे मरुतः पूतदक्षसः सुद्धबलाः सन्तः कदावा अर्षन्ति अस्मदीयं यज्ञं प्रत्यागच्छन्ति ॥ ७ ॥

मरुतः। बिन्दुः पूतदक्षो वा। गायत्री।

कद्वो॑ अ॒द्य म॒हानां॑ दे॒वाना॒मवो॑ वृणे ।  
त्मना॑ च द॒स्मव॑र्चसाम् ॥ ०८॥

कत् । वः॒ । अ॒द्य । म॒हाना॑म् । दे॒वाना॑म् । अवः॑ । वृ॒णे॒ ।  
त्मना॑ । च॒ । द॒स्मऽव॑र्चसाम् ॥

हे मरुतः महानां मंहनीयानां महतां वात्मनाच आत्मनैव अलङ्करणैर्विनापि दस्मवर्चसां दर्शनीयतेजस्कानां अतएव देवानां द्योतमानानां वोयु- ष्माकमवः पालनं कत् कदाहं वृणे संभजे । वृङ्संभक्तौ कैयादिकः ॥ ८ ॥

मरुतः। बिन्दुः पूतदक्षो वा। गायत्री।

आ ये विश्वा॒ पार्थि॑वानि प॒प्रथ॑न्रोच॒ना दि॒वः ।  
म॒रुतः॒ सोम॑पीतये ॥ ०९॥

आ । ये । विश्वा॑ । पार्थि॑वानि । प॒प्रथ॑न् । रो॒च॒ना । दि॒वः ।  
म॒रुतः॑ । सोम॑ऽपीतये ॥

ये मरुतः विश्वा विश्वानि पार्थिवानि पृथिवानि पृथिव्यां भवानि भूतजातानि दिवः द्युलोकस्य रोचना रोचमानानि ज्योतींषि च आपप्रथन् सर्वत्र विस्तारितान्यकार्षुः । प्रथप्रख्याने ण्यन्तस्य चङि अत् स्मृदॄत्वरप्रथम्रदस्तॄस्पशामिति अभ्यासस्य अदादेशः चङ्यन्यतरस्यामितिङित् स्वरेणमध्योदत्तः तादृशान् मरुतोदेवान् सोमपीतये सोमपानायाहमाह्वयामि ॥ ९ ॥

मरुतः। बिन्दुः पूतदक्षो वा। गायत्री।

त्यान्नु पू॒तद॑क्षसो दि॒वो वो॑ मरुतो हुवे ।  
अ॒स्य सोम॑स्य पी॒तये॑ ॥ १०॥

त्यान् । नु । पू॒तऽद॑क्षसः । दि॒वः । वः॒ । म॒रु॒तः॒ । हु॒वे॒ ।  
अ॒स्य । सोम॑स्य । पी॒तये॑ ॥

हे मरुतो मितराविण एतन्नामकादेवाः पुतदक्षसः परिशुद्धबलान् दिवः स्वतेजसा दीप्यमानान् यद्वा दिवः द्युलोकस्थितान् त्यान् तान् प्रसिद्धान् वोयुष्मान् नु क्षिप्रं हुवे आह्वयामि । किमर्थं अस्यास्मदीयस्य सोमस्य पीतये पानाय ॥ १० ॥

मरुतः। बिन्दुः पूतदक्षो वा। गायत्री।

त्यान्नु ये वि रोद॑सी तस्त॒भुर्म॒रुतो॑ हुवे ।  
अ॒स्य सोम॑स्य पी॒तये॑ ॥ ११॥

त्यान् । नु । ये । वि । रोद॑सी॒ इति॑ । त॒स्त॒भुः । म॒रुतः॑ । हु॒वे॒ ।  
अ॒स्य । सोम॑स्य । पी॒तये॑ ॥

ये मरुतः रोदसी द्यावापृथिव्यौ वितस्तभुः स्वबलेनैव अत्यर्थं स्तब्धे चकुः ते रोदसी स्वाधीने अदार्षुरित्यर्थः । त्यान् तान् सर्वतः प्रसिद्धान् नु क्षिप्रं अहं हुवे आह्वयामि । किमर्थं अस्येत्यादि ॥ ११ ॥

मरुतः। बिन्दुः पूतदक्षो वा। गायत्री।

त्यं नु मारु॑तं ग॒णं गि॑रि॒ष्ठां वृष॑णं हुवे ।  
अ॒स्य सोम॑स्य पी॒तये॑ ॥ १२॥

त्यम् । नु । मारु॑तम् । ग॒णम् । गि॒रि॒ऽस्थाम् । वृष॑णम् । हु॒वे॒ ।  
अ॒स्य । सोम॑स्य । पी॒तये॑ ॥

त्यं तं सर्वत्रविस्तृतं गिरिष्ठां गिरिषु मेघेषु पर्वतेषु वा तिष्ठन्तं वृषणं उदकानां कामानां वा वर्षितारं मारुतं मरुत्संबन्धिनं गणं सङ्घं नु क्षिप्रं हुवे बिन्दुरहमाह्वयामि । किं प्रयोजनं अस्य अस्मदीयस्य सोमस्य पीतये पानाय ॥ १२ ॥आत्वेति नवर्चं द्वितीयंसूक्तं आनुष्टुभमैन्द्रं तिरश्चीनामाङ्गिरसऋषिः । तथाचानुक्रम्यतेआत्वानव तिरश्चीराङ्गिरस आनुष्टुभमिति । आभिप्लविकेषुक्थ्येषु तृतीयसवनेच्छावाकस्यात्वागिरइति तृचोवैकल्पिकोनुरूपः सूत्र्यतेहि-गायन्तित्वागायत्रिण आत्वागिरोरथीरिवेति ।