+++
title = "०४१"

+++


वरुणमित्रार्यमणः। कण्वो घौरः। गायत्री।

यं रक्ष॑न्ति॒ प्रचे॑तसो॒ वरु॑णो मि॒त्रो अ॑र्य॒मा ।  
नू चि॒त्स द॑भ्यते॒ जनः॑ ॥ ०१॥

यम् । रक्ष॑न्ति । प्रऽचे॑तसः । वरु॑णः । मि॒त्रः । अ॒र्य॒मा ।  
नु । चि॒त् । सः । द॒भ्य॒ते॒ । जनः॑ ॥

प्रचेतसः प्रकृष्टज्ञानयुक्ता वरुणादयो देवा यं यजमानं रक्षन्ति स जनो यजमानो नू चित् क्षिप्रमेव दभ्यते । दभ्नोति । शत्रून् हिनस्ति । प्रचेतसः । प्रकृष्टं चेतो येषाम् । बहुव्रीहौ पूर्वपदप्रकृतिस्वरत्वम् । नू चित् । ऋचि तुनुघेत्यादिना दीर्घः । दभ्यते दन्भु दंभे । व्यत्ययेन श्यन् आत्मनेपदं च ॥ १ ॥

वरुणमित्रार्यमणः। कण्वो घौरः। गायत्री।

यं बा॒हुते॑व॒ पिप्र॑ति॒ पान्ति॒ मर्त्यं॑ रि॒षः ।  
अरि॑ष्टः॒ सर्व॑ एधते ॥ ०२॥

यम् । बा॒हुता॑ऽइव । पिप्र॑ति । पान्ति॑ । मर्त्य॑म् । रि॒षः ।  
अरि॑ष्टः । सर्वः॑ । ए॒ध॒ते॒ ॥

यं यजमानं पिप्रति वरुणादयो देवा धनैः पूरयन्ति । तत्र दृष्टान्तः । बाहुतेव स्वकीये बाहुवर्गोऽपेक्षितं धनमानीय यथा पूरयति तद्वत् । तथा यं मर्त्यं मनुष्यं यजमानं रिषो हिंसकात् पान्ति रक्षन्ति स सर्वो यजमानोऽरिष्टः केनाप्यहिंसितः सन् एधते । वर्धते । बाहुतेव । बाहुता बाहुत्वम् । भाववाचिनानेन शब्देन बाहवस्तदाश्रया लक्ष्यन्ते । यद्वा । समूहार्थे तल्प्रत्ययो द्रष्टव्यः । लितीति प्रत्ययात्पूर्वस्योदात्तत्वम् । पिप्रति । पृ पालनपूरणयोः । पृ इत्येके । जुहोत्यादित्वात् श्लुः । अर्तिपिपर्त्योश्चेत्यभ्यासस्येत्वम् । अभ्यस्तानामादिरित्याद्युदात्तत्वम् । पान्ति । तिङः परत्वात्पादादित्पाद्वा निघाताभावः । रिषः । रिष हिंसायां क्विप्चेति क्विप् । सावेकाच इति विभक्तेरुदात्तत्वम् । अरिष्टः । रिष हिंसायाम् । एकाच इतीट् प्रतिषेधः । व्रश्चादिना षत्वं नञ्समासेऽव्ययपूर्वपदप्रकृतिस्वरत्वं ॥ २ ॥

वरुणमित्रार्यमणः। कण्वो घौरः। गायत्री।

वि दु॒र्गा वि द्विषः॑ पु॒रो घ्नन्ति॒ राजा॑न एषाम् ।  
नय॑न्ति दुरि॒ता ति॒रः ॥ ०३॥

वि । दुः॒ऽगा । वि । द्विषः॑ । पु॒रः । घ्नन्ति॑ । राजा॑नः । ए॒षा॒म् ।  
नय॑न्ति । दुः॒ऽइ॒ता । ति॒रः ॥

राजानो वरुणादय एषां स्वकीययजमानानां पुरः पुरस्तात् दुर्गा गन्तु दुःशकानि शत्रुनगराणि विघ्नन्ति । विशेषेण नाशयन्ति । तथा द्विषः शत्रूनपि विघ्नन्ति । तथा दुरिता यजमानसंबन्धीनि दुरितानि तिरो नयन्ति । विनाशं प्रापयन्ति ॥ दुर्गा । दुःखेन गच्छन्त्यत्रेति दुर्गाणि । सुदुरोरधिकरणे । पा ३-२-४८-३ । इति गमेर्डप्रत्ययः । शेश्छन्दसि बहुलमिति शेर्लोपः । पुरः । कालवाचिनः पूर्वशब्दात् सप्तम्यर्थे पूर्वाधरावराणाम् (पा ५-३-३९) इत्यसिप्रत्ययः । तत्सन्नियोगेन पूर्वशब्दस्य पुरादेशश्च प्रत्ययस्वरः । घ्नन्ति । हन्तेर्लट्यदादित्वाच्छपो लुक् । गमहनेत्यादिनोपधालोपः । हो हन्तेः (पा ७-३-५४) इति घत्वम् । अन्तादेशस्योपदेशवचनादाद्युदात्तत्वम् । पादादित्वादनिघातः ॥ ३ ॥

आदित्याः। कण्वो घौरः। गायत्री।

सु॒गः पन्था॑ अनृक्ष॒र आदि॑त्यास ऋ॒तं य॒ते ।  
नात्रा॑वखा॒दो अ॑स्ति वः ॥ ०४॥

सु॒ऽगः । पन्थाः॑ । अ॒नृ॒क्ष॒रः । आदि॑त्यासः । ऋ॒तम् । य॒ते ।  
न । अत्र॑ । अ॒व॒ऽखा॒दः । अ॒स्ति॒ । वः॒ ॥

हे आदित्यास ऋुतं यते यज्ञं गच्छते भवत्समूहाय पन्था मार्गः सुगः सुष्ठु गन्तुं शक्यः अनृक्षरः कंटकरहितश्च । अत्रास्मिन्कर्मणि वो युष्माकमवखादोऽवमन्तव्यः । खादो जुगुप्सितहविर्विशेषो नास्ति । तस्मादिहागन्तव्यमित्यर्थः ॥ सुगः । सुदुरोरधिकरण इति गमेर्डप्रत्ययः । पन्थाः । पथिमथोः सर्वनामस्थान इत्याद्युदात्तत्वम् । अनृक्षरः । ऋषी गतौ । ऋषन्त्यन्तर्गच्छन्तीत्यृक्षराः कंटकाः । तन्यृषिभ्यां क्सरन् (उ ३-७५) इति क्सरन्प्रत्ययः कित्वाद्गुणाभावः । कत्वषत्वे । यास्कस्त्वाह । ऋक्षरः कंटक ऋच्छतेः (नि ९-३२) इति । न विद्यन्ते ऋक्षरा अस्मिन्नित्यनृक्षरः नञ्सुभ्यामित्युत्तरपदान्तोदात्तत्वम् । आदित्यासः । अदितेः पुत्रा आदित्याः । दित्यदित्यादित्येश्यादिना (पा ४-१-८५) ण्यप्रत्ययः । आज्जसेरसुक् । आमन्त्रिताद्युदात्तत्वम् । पादादित्वादाष्टमिकनिघाताभावः । यते । इण् गतौ । लटः शतृ । अदादित्वाच्छपो लुक् । इणो यण् (पा ६-४-८१) इति यणादेशः । शतुरनुम इति विभक्तेरुदात्तत्वम् । अवखादः । खादृ भक्षणे । भावे घञ् । अवमतः खादोऽवखादः । थाथादिनोत्तरपदान्तोदात्तत्वं ॥ ४ ॥

आदित्याः। कण्वो घौरः। गायत्री।

यं य॒ज्ञं नय॑था नर॒ आदि॑त्या ऋ॒जुना॑ प॒था ।  
प्र वः॒ स धी॒तये॑ नशत् ॥ ०५॥

यम् । य॒ज्ञम् । नय॑थ । न॒रः॒ । आदि॑त्याः । ऋ॒जुना॑ । प॒था ।  
प्र । वः॒ । सः । धी॒तये॑ । न॒श॒त् ॥

हे नरो नेतार आदित्या यं यज्ञमृजुना पथाविकलेन मार्गेण नयथ पारं प्रापयथ स यज्ञो वो धीतये युष्मत्पानायोपभोगाय प्रणशत् । प्राप्नोतु ॥ नयथ । अदुपदेशाल्लसार्वधातुकानुदात्तत्वे धातुस्वरः । यद्वृत्तयोगादनिघातः । अन्येषामपि दृश्यत इति संहितायां दीर्घत्वम् । पथा तृतीयैकवचने भस्य टीर्लोपः (पा ७-१-८८) इति टलोपः । अनुदात्तस्य च यत्रोदात्तलोप इति विभक्तेरुदात्तत्वम् । धीतये । धेट् पाने । आदेच इत्यात्वम् । क्तिचि घुमास्थेतीत्वम् । नशत् । नशतिर्गत्यर्थः । लेड्यडागमः । इतश्च लोप इतीकारलोपः ॥ २२ ॥ ५ ॥

आदित्याः। कण्वो घौरः। गायत्री।

स रत्नं॒ मर्त्यो॒ वसु॒ विश्वं॑ तो॒कमु॒त त्मना॑ ।  
अच्छा॑ गच्छ॒त्यस्तृ॑तः ॥ ०६॥

सः । रत्न॑म् । मर्त्यः॑ । वसु॑ । विश्व॑म् । तो॒कम् । उ॒त । त्मना॑ ।  
अच्छ॑ । ग॒च्छ॒ति॒ । अस्तृ॑तः ॥

हे आदित्याः स तादृशो भवद्भिरनुगृहीतो मर्त्यो मनुष्यो यजमानोऽस्तृतः केनाप्यहिंसितः सन् रत्नं रमणीयं विश्वं वसु सर्वं धनमच्छाभिमुख्येन गच्छति । प्राप्नोति । उतापि च त्मना आत्मना स्वेन सदृशं तोकमपत्यं गच्चति ॥ त्मना । मन्त्रेष्वाङ्यादेरात्मनः (पा ६-४-१४१) इत्याकारलोपः । अच्छ । निपातस्य चेति दीर्घत्वम् । अस्तृतः । स्तृञ् हिंसायाम् । न स्तृतोऽस्तृतः अव्ययपूर्वपद प्रकृतिस्वरत्वं ॥ ६ ॥

वरुणमित्रार्यमणः। कण्वो घौरः। गायत्री।

क॒था रा॑धाम सखायः॒ स्तोमं॑ मि॒त्रस्या॑र्य॒म्णः ।  
महि॒ प्सरो॒ वरु॑णस्य ॥ ०७॥

क॒था । रा॒धा॒म॒ । स॒खा॒यः॒ । स्तोम॑म् । मि॒त्रस्य॑ । अ॒र्य॒म्णः ।  
महि॑ । प्सरः॑ । वरु॑णस्य ॥

हे सखायः सखिभूता ऋत्विजो मित्रादीनां त्रयाणां महि महत् प्सरो रूपम् । अतस्तदनुरूपं स्तोमं स्तोत्रं कथा केन प्रकारेण राधाम । साधयामः । कथा । था हेतौ च छन्दसि (पा ५-३-२६) इति किंशब्दात्प्रकारवचनेषु प्राग्दिशो विभक्तिरिति विभक्तिसंज्ञायां किमः कः (पा ७-२-१०३) इति कादेशः । प्रत्ययस्वरः । राधाम । राध साध संसिद्धौ । लेट बहुलं छन्दसीति विकरणस्य लुक् । तिङ्ङतिङ इति निघातः । स्तोमम् । ष्टुञ् स्तुतौ । अर्तिस्तुस्वित्यादिना भावे मन् । नित्त्वादाद्युदात्तत्वम् । अर्यम्णः । षष्ठ्येकवचनेऽल्लोपोऽन इत्यकारलोपः । उदात्तनिवृत्तिस्वरेण विभकेरुदात्तत्वम् । महि मह पूजायाम् । औणादिक इन्प्रत्ययः । प्सरः । प्सा भक्षणे प्साति भक्षयतीति प्सरो रूपम् । औणादिको डरप्रत्ययः ॥ ७ ॥

वरुणमित्रार्यमणः। कण्वो घौरः। गायत्री।

मा वो॒ घ्नन्तं॒ मा शप॑न्तं॒ प्रति॑ वोचे देव॒यन्त॑म् ।  
सु॒म्नैरिद्व॒ आ वि॑वासे ॥ ०८॥

मा । वः॒ । घ्नन्त॑म् । मा । शप॑न्तम् । प्रति॑ । वो॒चे॒ । दे॒व॒ऽयन्त॑म् ।  
सु॒म्नैः । इत् । वः॒ । आ । वि॒वा॒से॒ ॥

हे मित्रादयो देवा देवयन्तं देवान्कामयमानं यजमानं यः शत्रुर्हन्ति घ्नन्तं तादृशं शत्रुं वो युष्मभ्यं मा प्रति वोचे । दुरुक्तकथनभीत्याहं न कथयामि । तथा यजमानं यः शत्रुः शपति तमपि शपन्तं मा प्रति वोचे । भवद्भिरेव विचार्य शिक्षणीय इत्यर्थः । अहं तु सुम्नैरित् धनैरेव वो युष्माना विवासे । सर्वतः परिचरामि ॥ घ्नन्तम् । हन्तीति घ्नन् । गमहनेत्यादिनोपधालोपः । हो हन्तेरिति कुत्वे प्रत्ययस्वरः । शपन्तम् । शप आक्रोशे अदुपदेशाल्लसार्वधातुकानुदात्तत्वे धातुस्वरः । वोचे । ब्रूञ् व्यक्तायां वाचि । माङि लुङीट ब्रुवो वचिः (पा २-४-५३) इति वचिः । अस्यतिवक्तीत्यादिना च्लेरङादेशः । वच उमित्युमागमः । न माङ्योग इत्यडभावः । देवयन्तम् । सुप आत्मनः क्यच् । न छन्दस्यपुत्रस्येतीत्वप्रतिषेधः । सुम्नैः । म्ना अभ्यासे । सुष्ठु म्नायतेऽभ्यस्यत इति सुम्नम् । आतश्चोपसर्ग इति कप्रत्ययः । आतो लोप इट चेत्याकारलोपः । विवासे । विनासतिः परिचरणकर्मा ॥ ८ ॥

वरुणमित्रार्यमणः। कण्वो घौरः। गायत्री।

च॒तुर॑श्चि॒द्दद॑मानाद्बिभी॒यादा निधा॑तोः ।  
न दु॑रु॒क्ताय॑ स्पृहयेत् ॥ ०९॥

च॒तुरः॑ । चि॒त् । दद॑मानात् । बि॒भी॒यात् । आ । निऽधा॑तोः ।  
न । दुः॒ऽउ॒क्ताय॑ । स्पृ॒ह॒ये॒त् ॥

घ्नन्तं शपन्तं च मा प्रतिवोच इति यदुक्तं तत्रोपपत्तिरुच्यते । दुरुक्ताय न स्पृहयेत् । दुष्टं वाक्यं न कामयेत् किन्तु दुरुक्ताद्बिभीयात् । तत्रावशिष्टो मन्त्रभागः सर्वोपि दृष्टान्तः । चिदित्युपमार्थे वर्तते । अक्षद्यूतं कुर्वतोरुभयोर्मध्ये यः पुमान् चतुरश्चतुः सङ्ख्याकान्कपर्दकान्ददमानाद्द दतो हस्ते धारयतः पुरुषात् । आ निधातोः कपर्दकनिपातपर्यन्तं बिभीयात् अस्य जयो भविष्यति । न भविष्यतीत्यन्यो भीतिं प्राप्नुयात् । अत्र यथा भयं तथादुरुक्ताद्भेतव्यमिति धर्मरहस्यम् । तस्मादहं घ्नन्तं शपन्तं मा प्रतिवोच इत्यभिप्रायः । अत्र निरुक्तं चतुरोऽक्षान्धारयत इति । तद्यथा कितवाद्बिभियादेवमेव दुरुक्ताद्बिभीयान्न दुरुक्ताय स्पृहयेत् (नि ३-१६) इति ॥ चतुरः । चतुरः शसि (पा ६-१-१६७) इति विभक्तेः पूर्वस्योदात्तत्वम् । ददमानात् । दद दाने । अत्र धारणार्थः शपः पित्वादनुदात्तत्वम् । अदुपदेशाल्लसार्वधातुकानुदात्तत्वेन शानजनुदात्तः धातुस्वरः एव शिष्यते । बिभीयात् । ञिभी भये । लिङि जुहोत्यादित्वाच्छपः श्लुः । यासुट उदात्तत्वम् । पादादित्वान्निघाताभावः । निधातो । निपूर्वाद्दधातेः सितनिगमीत्यादिना (उ १-७०) भावे शुन्प्रत्ययः । व्यत्ययेनाद्युदात्तत्वम् । तादौ चेति गतिस्वरो न भवति । अताविति पर्युदस्तत्वात् । दुरुक्ताय । स्पृहेरीप्सितः (पा १-४-३६) इति संप्रदानसंज्ञायां चतुर्थी संप्रधाने (पा २-३-१३) इति चतुर्थी । स्पृहयेत् । स्पृह ईप्सायाम् । चुरादिरदन्तः । अतो लोपस्य स्थानिवद्भावाल्लघूपधगुणाभावः ॥ २३ ॥ ९ ॥