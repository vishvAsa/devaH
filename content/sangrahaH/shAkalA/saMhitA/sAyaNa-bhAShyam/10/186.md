+++
title = "१८६"

+++


वायुः। उलो वातायनः। गायत्री।

वात॒ आ वा॑तु भेष॒जं श॒म्भु म॑यो॒भु नो॑ हृ॒दे ।  
प्र ण॒ आयूं॑षि तारिषत् ॥ ०१॥

वातः॑ । आ । वा॒तु॒ । भे॒ष॒जम् । श॒म्ऽभु । म॒यः॒ऽभु । नः॒ । हृ॒दे ।  
प्र । नः॒ । आयूं॑षि । ता॒रि॒ष॒त् ॥

वात इति तृचं पञ्चत्रिंशं सूक्तं वातगोत्रस्योलस्यार्षं गायत्रं वायुदेवताकम्। तथा चानुक्रान्तम्। वातो वातायन उलो वायव्यमिति। गतो विनियोगः॥वातो वायुर्नोऽस्माकं हृदे हृदयाय भेषजमौषधमुदकं वा वातु। आगमयतु। कीदृग्भूतम्। शम्भु रोगशमनस्य भावयितृ मयोभु सुखस्य च भावयितृ। अपि च नोऽस्माकमायूंषि प्र तारिषत्। प्रवर्धयतु॥१॥ 

वायुः। उलो वातायनः। गायत्री।

उ॒त वा॑त पि॒तासि॑ न उ॒त भ्रातो॒त नः॒ सखा॑ ।  
स नो॑ जी॒वात॑वे कृधि ॥ ०२॥

उ॒त । वा॒त॒ । पि॒ता । अ॒सि॒ । नः॒ । उ॒त । भ्राता॑ । उ॒त । नः॒ । सखा॑ ।  
सः । नः॒ । जी॒वात॑वे । कृ॒धि॒ ॥

उतापि च हे वात् त्वं नोऽस्माकं पितासि। उत्पादको भवसि। उतापि च भ्राता भवसि। उतापि च नोऽस्माकं सखा समानख्यानो पितृभूतश्च भवसि। सत्वं नोऽस्माञ्जीवातवे जीवनहेतवे यागाय कृधि। कुरु। करोतेश्छान्दसो विकरणस्य लुक्। श्रुशृणुपॄक्रुवृभ्य इति हेर्धिः॥२॥

वायुः। उलो वातायनः। गायत्री।

यद॒दो वा॑त ते गृ॒हे॒३॒॑ऽमृत॑स्य नि॒धिर्हि॒तः ।  
ततो॑ नो देहि जी॒वसे॑ ॥ ०३॥

यत् । अ॒दः । वा॒त॒ । ते॒ । गृ॒हे । अ॒मृत॑स्य । नि॒ऽधिः । हि॒तः ।  
ततः॑ । नः॒ । दे॒हि॒ । जी॒वसे॑ ॥

हे वात वायो ते तव गृहे स्थाने यददो योऽसावम्रुतस्यामरणस्य निधिर्निक्षेपो हितः स्थापितो वर्तते ततस्तस्मान्निधेराहृत्यामृतत्वम् जीवसे नोऽस्माकं जीवनाय देहि। प्रयच्छ॥३॥