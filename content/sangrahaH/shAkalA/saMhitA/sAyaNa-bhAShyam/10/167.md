+++
title = "१६७"

+++


इन्द्रः। विश्वामित्रजमदग्नी। जगती।

तुभ्ये॒दमि॑न्द्र॒ परि॑ षिच्यते॒ मधु॒ त्वं सु॒तस्य॑ क॒लश॑स्य राजसि ।  
त्वं र॒यिं पु॑रु॒वीरा॑मु नस्कृधि॒ त्वं तपः॑ परि॒तप्या॑जयः॒ स्वः॑ ॥ ०१॥

तुभ्य॑ । इ॒दम् । इ॒न्द्र॒ । परि॑ । सि॒च्य॒ते॒ । मधु॑ । त्वम् । सु॒तस्य॑ । क॒लश॑स्य । रा॒ज॒सि॒ ।  
त्वम् । र॒यिम् । पु॒रु॒ऽवीरा॑म् । ऊं॒ इति॑ । नः॒ । कृ॒धि॒ । त्वम् । तपः॑ । प॒रि॒ऽतप्य॑ । अ॒ज॒यः॒ । स्व१॒॑रिति॑ स्वः॑ ॥

तुभ्येदमिति चतुरृचं षोडशं सूक्तं विश्वामित्रजमदग्न्योरार्षं जागतमैन्द्रम्। सोमस्य राज्ञ इत्येष तृतीया वरुनविधात्रनुमतिधातृसोमब्रुहस्पतीतिलिङ्गोक्तदेवताका। तथा चानुक्रान्तम्। तुभ्येदं चतुष्कं विश्वामित्रजमदग्नी जागतं तृतीया लिङ्गोक्तदेवता वेति। पक्ष इन्द्र एव देवतान्ये तु निपातभाज इति वाशब्दस्यार्थः। गतो विनियोगः॥हे इन्द्र इदं मधु सोमलक्षनम् तुभ्यं त्वदर्थं परि षिच्यते। आहवनीये प्रक्षिप्यते। त्वमेव सुतस्याभिषुतस्य कलशस्य द्रोणकलशावस्थितस्य सोमस्य राजसि। ईशिषे। राजतिरैश्वर्यकर्मा। स त्वं नोऽस्माकं पुरुवीरां बहुपुत्रं रयिं धनं कृधि। कुरु। उशब्दः पूरकः। यद्वा। अवधारणे। बहुपुत्रोपेतमेव धनं कुरु नःकेवलमित्यर्थः। तथा त्वं तपः शतसङ्ख्याश्वमेधलक्षनं परितप्यानुष्ठाय स्वः स्वर्गमजयः। जितवानसि॥१॥

इन्द्रः। विश्वामित्रजमदग्नी। जगती।

स्व॒र्जितं॒ महि॑ मन्दा॒नमन्ध॑सो॒ हवा॑महे॒ परि॑ श॒क्रं सु॒ताँ उप॑ ।  
इ॒मं नो॑ य॒ज्ञमि॒ह बो॒ध्या ग॑हि॒ स्पृधो॒ जय॑न्तं म॒घवा॑नमीमहे ॥ ०२॥

स्वः॒ऽजित॑म् । महि॑ । म॒न्दा॒नम् । अन्ध॑सः । हवा॑महे । परि॑ । श॒क्रम् । सु॒तान् । उप॑ ।  
इ॒मम् । नः॒ । य॒ज्ञम् । इ॒ह । बो॒धि॒ । आ । ग॒हि॒ । स्पृधः॑ । जय॑न्तम् । म॒घऽवा॑नम् । ई॒म॒हे॒ ॥

उक्त प्रकारेण स्वर्गस्य जेतारं महि महान्तमन्धसोऽन्नसोऽन्नस्य सोमस्य पानेन मन्दानं मोदमानं हृष्यन्तं शक्रं सर्वकार्येषु शक्तमिन्द्रं सुतानुपाभिषुतान्सोमान्प्रति परि हवामहे। परित आह्वयामहे। हे इन्द्र इत्थमाहूयमानस्त्वं नोऽस्माकमिमं यज्ञमिहास्मिन्यज्ञे बोधि। बुध्यस्व। बुद्ध्वा चा गहि। आगच्छ। स्पृधः स्पर्धमानाः शत्रुसेना जयन्तमभिभवन्तम् मघवानं धनवन्तं त्वामीमहे। अपेक्शितानि धनानि याचामहे॥२॥

लिङ्गोक्तदेवताः। विश्वामित्रजमदग्नी। जगती।

सोम॑स्य॒ राज्ञो॒ वरु॑णस्य॒ धर्म॑णि॒ बृह॒स्पते॒रनु॑मत्या उ॒ शर्म॑णि ।  
तवा॒हम॒द्य म॑घव॒न्नुप॑स्तुतौ॒ धात॒र्विधा॑तः क॒लशाँ॑ अभक्षयम् ॥ ०३॥

सोम॑स्य । राज्ञः॑ । वरु॑णस्य । धर्म॑णि । बृह॒स्पतेः॑ । अनु॑ऽमत्याः । ऊं॒ इति॑ । शर्म॑णि ।  
तव॑ । अ॒हम् । अ॒द्य । म॒घ॒ऽव॒न् । उप॑ऽस्तुतौ । धातः॑ । विधा॑त॒रिति॒ विऽधा॑तः । क॒लशा॑न् । अ॒भ॒क्ष॒य॒म् ॥

राज्ञो राजमानस्य सोमस्य वरुणस्य च सम्बन्धिन धर्मणि धारके यज्ञे वर्तमानस्तथा बृहस्पतेरनुमत्याः सम्बन्धिनि शर्मणि शरने यज्ञगृहे वर्तमानोऽहं मघवन्निन्द्र तवोपस्तुतौ स्तोत्रेऽद्येदानीं प्रवृत्तोऽस्मि। हे धातहे एतत्संज्ञक देव हे विधातरेतत्संज्ञक देव युवाभ्यामनुज्ञातः कलशान्कलशस्थान्हुतशिष्टान्सोमानभक्षयम् । भक्षितवानस्मि॥३॥

इन्द्रः। विश्वामित्रजमदग्नी। जगती।

प्रसू॑तो भ॒क्षम॑करं च॒रावपि॒ स्तोमं॑ चे॒मं प्र॑थ॒मः सू॒रिरुन्मृ॑जे ।  
सु॒ते सा॒तेन॒ यद्याग॑मं वां॒ प्रति॑ विश्वामित्रजमदग्नी॒ दमे॑ ॥ ०४॥

प्रऽसू॑तः । भ॒क्षम् । अ॒क॒र॒म् । च॒रौ । अपि॑ । स्तोम॑म् । च॒ । इ॒मम् । प्र॒थ॒मः । सू॒रिः । उत् । मृ॒जे॒ ।  
सु॒ते । सा॒तेन॑ । यदि॑ । आ । अग॑मम् । वा॒म् । प्रति॑ । वि॒श्वा॒मि॒त्र॒ज॒म॒द॒ग्नी॒ इति॑ । दमे॑ ॥

हे इन्द्र प्रसूतस्त्वया प्रेरितोऽहं चरौ चरणीये चरुणा वा युक्ते यज्ञे भक्षमपि भक्षणीयं चर्वादि हविश्चाकरम् । त्वदर्थमकार्षम्। प्रथमो मुख्यः सूरिः स्तोताहमिमं स्तोमं स्तोत्रं च त्वदर्थमुन्मृजे। उन्मार्ज्मि। संस्करोमि। उच्चारयामीत्यर्थः। इदानीमिन्द्रोऽन्तरात्मरूपः सन्। सूक्तस्य द्रष्टाराव्रुषी सम्बोध्यबूर्ते। हे विश्वामित्रजमदग्नी वां युवां प्रति दमे यज्ञगृहे सुतेऽभिषुते सोमे सति सातेन सम्भक्तव्येन धनेन सार्धं यदि यदा यस्मिन्कालेऽहमागमं आगच्छामि तदा युवां स्तोत्रं कुरुतमित्यर्थः॥४॥