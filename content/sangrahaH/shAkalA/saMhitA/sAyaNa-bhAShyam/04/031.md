+++
title = "०३१"

+++


इन्द्रः। वामदेवो गौतमः। गायत्री।

कया॑ नश्चि॒त्र आ भु॑वदू॒ती स॒दावृ॑धः॒ सखा॑ ।  
कया॒ शचि॑ष्ठया वृ॒ता ॥ ०१॥

कया॑ । नः॒ । चि॒त्रः । आ । भु॒व॒त् । ऊ॒ती । स॒दाऽवृ॑धः । सखा॑ ।  
कया॑ । शचि॑ष्ठया । वृ॒ता ॥

कया न इति पञ्चदशर्चं दशमं सूक्तं वामदेवस्यार्षमैन्द्रं गायत्रम् । अभी षु ण इत्येषा पादनिचृन्नाम गायत्री त्रयः सप्तकाः पादनिचृदिति तल्लक्षणयुक्तत्वात् । तथा चानुक्रमणिका । कया पञ्चोनाभी षु पादनिचृदिति ॥ सूक्तविनियोगो लैङ्गिकः । अग्निष्टोमे चातुर्विंशिकेऽहनि च माध्यन्दिने सवने मैत्रावरुणस्य कया न इत्याद्यस्तृचः स्तोत्रियः । सूत्रितं च । होत्रकाणां कया नश्चित्र आ भुवत् । आ. ७-४ । इति । वरुण प्रघासेषु कायस्य हविषोऽनुवाक्या कयान इत्येषा । तथा च सूत्रितम् । कया नश्चित्र आ भुवद्धिरण्यगर्भः समवर्तताग्रे ॥ आ. २-१७ । इति ॥सदावृधः सदा वर्थमानश्चित्रश्चायनीयः पूजनीयः सखा मित्रभूत इन्द्रः कयोती ऊत्या तर्पणेन नोऽस्माना भुवत् । अभिमुख्येन भवेत् । शचिष्थया प्रज्ञावत्तमया प्रज्ञासहितमनुष्ठीयमानेन कया वृता केन वर्तनेन कर्मणा चाभिमुखो भवेत् ॥ १ ॥

इन्द्रः। वामदेवो गौतमः। गायत्री।

कस्त्वा॑ स॒त्यो मदा॑नां॒ मंहि॑ष्ठो मत्स॒दन्ध॑सः ।  
दृ॒ळ्हा चि॑दा॒रुजे॒ वसु॑ ॥ ०२॥

कः । त्वा॒ । स॒त्यः । मदा॑नाम् । मंहि॑ष्ठः । म॒त्स॒त् । अन्ध॑सः ।  
दृ॒ळ्हा । चि॒त् । आ॒ऽरुजे॑ । वसु॑ ॥

मंहिष्ठः पूजनीयः सत्यः सत्यभूतो मदानां मादयितॄणां मध्ये को मदकरोऽन्धसः सोमस्य रसो दृळ्हा चित् दृढान्यपि वसु वसूनि शत्रूणां धननन्यारुज आ समन्ताद्भङ्क्तुं हे इन्द्र त्वा त्वां मत्सत् । मादयेत् ॥ २ ॥

इन्द्रः। वामदेवो गौतमः। पादनिचृत्।

अ॒भी षु णः॒ सखी॑नामवि॒ता ज॑रितॄ॒णाम् ।  
श॒तं भ॑वास्यू॒तिभिः॑ ॥ ०३॥

अ॒भि । सु । नः॒ । सखी॑नाम् । अ॒वि॒ता । ज॒रि॒तॄ॒णाम् ।  
श॒तम् । भ॒वा॒सि॒ । ऊ॒तिऽभिः॑ ॥

हे इन्द्र त्वं सखीनां समानख्यातीनां जरितॄणां स्तोतॄणामिविता रक्षिता त्वं शतं शतेन बह्वीभिरूतिभी रक्षाभिः सह नोऽस्माकं सु सुष्ठ्वभि भवासि । अभिमुखो भव ॥ ३ ॥

इन्द्रः। वामदेवो गौतमः। गायत्री।

अ॒भी न॒ आ व॑वृत्स्व च॒क्रं न वृ॒त्तमर्व॑तः ।  
नि॒युद्भि॑श्चर्षणी॒नाम् ॥ ०४॥

अ॒भि । नः॒ । आ । व॒वृ॒त्स्व॒ । च॒क्रम् । न । वृ॒त्तम् । अर्व॑तः ।  
नि॒युत्ऽभिः॑ । च॒र्ष॒णी॒नाम् ॥

हे इन्द्र त्वं वृत्तम् चक्रं न वर्तमानं चक्रमिवार्वत उपगन्तॄन्नोऽस्मान् चर्षणीनामस्मदीयानां मनुष्यानां नियुद्भिः स्तुतिभिरभ्या ववृत्स्व । अभ्यावर्तस्व ॥ ४ ॥

इन्द्रः। वामदेवो गौतमः। गायत्री।

प्र॒वता॒ हि क्रतू॑ना॒मा हा॑ प॒देव॒ गच्छ॑सि ।  
अभ॑क्षि॒ सूर्ये॒ सचा॑ ॥ ०५॥

प्र॒ऽवता॑ । हि । क्रतू॑नाम् । आ । ह॒ । प॒दाऽइ॑व । गच्छ॑सि ।  
अभ॑क्षि । सूर्ये॑ । सचा॑ ॥

हे इन्द्र त्वं क्रतूनां कर्मणां यजमानानां सम्बन्धिनः प्रवता प्रवतः प्रवणान्देशान्पदेव पदानि स्वकीयानि स्थानानीवा गच्छसि हि । आगतो भवसि खलु । हेति पूरणः । हे इन्द्र त्वामहं सूर्ये सूर्येण सचा सहाभक्षि । भजे ॥ ५ ॥

इन्द्रः। वामदेवो गौतमः। गायत्री।

सं यत्त॑ इन्द्र म॒न्यवः॒ सं च॒क्राणि॑ दधन्वि॒रे ।  
अध॒ त्वे अध॒ सूर्ये॑ ॥ ०६॥

सम् । यत् । ते॒ । इ॒न्द्र॒ । म॒न्यवः॑ । सम् । च॒क्राणि॑ । द॒ध॒न्वि॒रे ।  
अध॑ । त्वे इति॑ । अध॑ । सूर्ये॑ ॥

हे इन्द्र ते त्वदर्थं मन्यवः स्तुतयो यद्यदा सं दधन्विरे । अस्माभिरनुमन्यन्ते । चक्राणि चङ्क्रमणानि कर्माणि च सं दधन्विरे अध तदानीं ताः स्तुतयस्तानि कर्माणि च त्वे त्वयि भवन्ति । अध तदनन्तरं सूर्ये च भवन्ति ॥ ६ ॥

इन्द्रः। वामदेवो गौतमः। गायत्री।

उ॒त स्मा॒ हि त्वामा॒हुरिन्म॒घवा॑नं शचीपते ।  
दाता॑र॒मवि॑दीधयुम् ॥ ०७॥

उ॒त । स्म॒ । हि । त्वाम् । आ॒हुः । इत् । म॒घऽवा॑नम् । श॒ची॒ऽप॒ते॒ ।  
दाता॑रम् । अवि॑ऽदीधयुम् ॥

हे शचीपते कर्मपालकेन्द्र उतापि च मघवानं धनवन्तं दातारं स्तोतृभ्योऽभीष्टप्रदं त्वा त्वामविदीधयुम् । विदीधयुरदीप्यमानः । न विदीधयुरविदीधयुः । तं दीप्यमानमाहुः स्म । प्रवदन्ति खलु । हीदिति द्वयं पूरणार्थं ॥ ७ ॥

इन्द्रः। वामदेवो गौतमः। गायत्री।

उ॒त स्मा॑ स॒द्य इत्परि॑ शशमा॒नाय॑ सुन्व॒ते ।  
पु॒रू चि॑न्मंहसे॒ वसु॑ ॥ ०८॥

उ॒त । स्म॒ । स॒द्यः । इत् । परि॑ । श॒श॒मा॒नाय॑ । सु॒न्व॒ते ।  
पु॒रु । चि॒त् । मं॒ह॒से॒ । वसु॑ ॥

उतापि च हे इन्द्र त्वं सद्य इत्सद्य एव शशमानाय स्तुतिं कुर्वते । शशमानः शंसमानः । नि. ६-८ । इति यास्केनोक्तत्वात् । सुन्वते सोमाभिषवं कुर्वते यजमानाय पुरु चित्पुरूणि बहून्यपि वसु वसूनि धनानि परि परितो मंहसे स्म । प्रयच्छसि खलु ॥ ८ ॥

इन्द्रः। वामदेवो गौतमः। गायत्री।

न॒हि ष्मा॑ ते श॒तं च॒न राधो॒ वर॑न्त आ॒मुरः॑ ।  
न च्यौ॒त्नानि॑ करिष्य॒तः ॥ ०९॥

न॒हि । स्म॒ । ते॒ । श॒तम् । च॒न । राधः॑ । वर॑न्ते । आ॒ऽमुरः॑ ।  
न । च्यौ॒त्नानि॑ । क॒रि॒ष्य॒तः ॥

हे इन्द्र आमुरो भादका राक्शसादयस्ते त्वदीयं शतं चन शतपरिमितमपि राधो धनं नहि वरन्ति स्म । न वारयन्ति खलु । किञ्च शत्रूणां हिंसनं करिष्यतस्तवच्यौत्नानि बलानि न वारयन्ति ॥ ९ ॥

इन्द्रः। वामदेवो गौतमः। गायत्री।

अ॒स्माँ अ॑वन्तु ते श॒तम॒स्मान्त्स॒हस्र॑मू॒तयः॑ ।  
अ॒स्मान्विश्वा॑ अ॒भिष्ट॑यः ॥ १०॥

अ॒स्मान् । अ॒व॒न्तु॒ । ते॒ । श॒तम् । अ॒स्मान् । स॒हस्र॑म् । ऊ॒तयः॑ ।  
अ॒स्मान् । विश्वाः॑ । अ॒भिष्ट॑यः ॥

हे इन्द्र ते त्वदीयाः शतं शतसङ्ख्याका ऊतयो रक्षा अस्मानवन्तु । रक्षण्तु । सहस्रं सहस्रसङ्ख्याकास्त्वदीया रक्षा अस्मानवन्तु । विश्वाः सर्वाण्यभिष्टयस्त्वदीयान्यभिगमनान्यस्मानवन्तु ॥ १० ॥

इन्द्रः। वामदेवो गौतमः। गायत्री।

अ॒स्माँ इ॒हा वृ॑णीष्व स॒ख्याय॑ स्व॒स्तये॑ ।  
म॒हो रा॒ये दि॒वित्म॑ते ॥ ११॥

अ॒स्मान् । इ॒ह । वृ॒णी॒ष्व॒ । स॒ख्याय॑ । स्व॒स्तये॑ ।  
म॒हः । रा॒ये । दि॒वित्म॑ते ॥

हे इन्द्र त्वमिहास्मिन्यज्ञेऽस्मान्यजमानान् सख्याय सखिभावाय स्वस्तयेऽविनाशाय च महो महते दिवित्मते दीप्तिमते राये धनाय च वृणीष्व । सम्भजस्व ॥ ११ ॥

इन्द्रः। वामदेवो गौतमः। गायत्री।

अ॒स्माँ अ॑विड्ढि वि॒श्वहेन्द्र॑ रा॒या परी॑णसा ।  
अ॒स्मान्विश्वा॑भिरू॒तिभिः॑ ॥ १२॥

अ॒स्मान् । अ॒वि॒ड्ढि॒ । वि॒श्वहा॑ । इन्द्र॑ । रा॒या । परी॑णसा ।  
अ॒स्मान् । विश्वा॑भिः । ऊ॒तिऽभिः॑ ॥

हे इन्द्र त्वं विश्वहा सर्वेष्वहःसु परीणसा महता राया धनेनास्मान्यजमानानविड्ढि । रक्ष । किञ्च विश्वाभिः सर्वाभिरूतिभी रक्शाभिरस्मानविड्ढी ॥ १२ ॥

इन्द्रः। वामदेवो गौतमः। गायत्री।

अ॒स्मभ्यं॒ ताँ अपा॑ वृधि व्र॒जाँ अस्ते॑व॒ गोम॑तः ।  
नवा॑भिरिन्द्रो॒तिभिः॑ ॥ १३॥

अ॒स्मभ्य॑म् । तान् । अप॑ । वृ॒धि॒ । व्र॒जान् । अस्ता॑ऽइव । गोऽम॑तः ।  
नवा॑भिः । इ॒न्द्र॒ । ऊ॒तिऽभिः॑ ॥

हे इन्द्र त्वं नवाभिनूतनाभिरूतिभी रक्षाभिरस्तेव क्षेप्ता शूर इव गोमतो गोभिर्युक्तान् तान् प्रसिद्धान्रजान् गोनिवासानस्मभ्यमपा वृधि । उद्घाटय ॥ १३ ॥

इन्द्रः। वामदेवो गौतमः। गायत्री।

अ॒स्माकं॑ धृष्णु॒या रथो॑ द्यु॒माँ इ॒न्द्रान॑पच्युतः ।  
ग॒व्युर॑श्व॒युरी॑यते ॥ १४॥

अ॒स्माक॑म् । धृ॒ष्णु॒ऽया । रथः॑ । द्यु॒ऽमान् । इ॒न्द्र॒ । अन॑पऽच्युतः ।  
ग॒व्युः । अ॒श्व॒ऽयुः । ई॒य॒ते॒ ॥

हे इन्द्र धृष्णुया धृष्णुः शत्रूणां धर्षको द्युमान्दीप्तिमाननपच्युतो विनाशरहितो गव्युर्गोमानश्वयुरश्ववानस्माकमस्मत्सम्बन्धी रथ ईयते । सर्वत्र गच्छतु । तेन रथेनास्मान्रक्शेत्यर्थः ॥ १४ ॥

इन्द्रः। वामदेवो गौतमः। गायत्री।

अ॒स्माक॑मुत्त॒मं कृ॑धि॒ श्रवो॑ दे॒वेषु॑ सूर्य ।  
वर्षि॑ष्ठं॒ द्यामि॑वो॒परि॑ ॥ १५॥

अ॒स्माक॑म् । उ॒त्ऽत॒मम् । कृ॒धि॒ । श्रवः॑ । दे॒वेषु॑ । सू॒र्य॒ ।  
वर्षि॑ष्ठम् । द्याम्ऽइ॑व । उ॒परि॑ ॥

अस्माकमुत्तमं कृधीत्यनयादित्यं दृष्ट्वा रथादवरोहेत् । तथा च सूत्रितम् । अस्माकमत्तमं कृधीत्यादित्यमीक्षमाणो जपित्वावरोहेत् । आ. गृ. २-६-१२ । इतिहे सूर्य सर्वस्य प्रेरकेन्द्र हे आदित्य वा त्वं देवेषु द्योतमानेषु वह्न्यादिषु मध्येऽस्माकमस्मत्सम्बन्धि श्रवो यश उत्तममुत्कृष्टं कृधि । कुरु । तत्र दृष्टान्तः । वर्षिष्थमतिशयेन प्रवृद्धं सेचनसमर्थं वा द्यामिव द्युलोकं यथा सर्वेषां लोकानामुपरि स्थितमुत्कृष्टमकरोस्तद्वत् ॥ १५ ॥