+++
title = "०४७"

+++


पवमानः सोमः। कविर्भार्गवः। गायत्री।

अ॒या सोमः॑ सुकृ॒त्यया॑ म॒हश्चि॑द॒भ्य॑वर्धत ।  
म॒न्दा॒न उद्वृ॑षायते ॥ ०१॥

अ॒या । सोमः॑ । सु॒ऽकृ॒त्यया॑ । म॒हः । चि॒त् । अ॒भि । अ॒व॒र्ध॒त॒ ।  
म॒न्दा॒नः । उत् । वृ॒ष॒ऽय॒ते॒ ॥

सोमः अया अनया सुकृत्यया शोभनया अभिषवादिलक्षणया क्रियया महश्चित् महतोदेवान् प्रत्यभ्यवर्धत् प्रवृद्धोभूत् मन्दानोमोदमानः उद्वृषायते वृषवदाचरति । यथा मोदमानोवृषभः शब्दं करोति तथाभिषववेलायामुपरवेषु शब्दङ्करोतीत्यर्थः ॥ १ ॥

पवमानः सोमः। कविर्भार्गवः। गायत्री।

कृ॒तानीद॑स्य॒ कर्त्वा॒ चेत॑न्ते दस्यु॒तर्ह॑णा ।  
ऋ॒णा च॑ धृ॒ष्णुश्च॑यते ॥ ०२॥

कृ॒तानि॑ । इत् । अ॒स्य॒ । कर्त्वा॑ । चेत॑न्ते । द॒स्यु॒ऽतर्ह॑णा ।  
ऋ॒णा । च॒ । धृ॒ष्णुः । च॒य॒ते॒ ॥

अस्य यस्यैतस्य सोमस्य दस्युतर्हणा दस्यूनामसुराणां तर्हणानि नाशकानि कर्त्वा कर्माणि कृतानीत् अस्माभिरेव कृतानि सोयं धृष्णुर्धृष्टःसोमो यजमानानामृणाच ऋणान्यपि चयते कामप्रदानेन चातयति ॥ २ ॥

पवमानः सोमः। कविर्भार्गवः। गायत्री।

आत्सोम॑ इन्द्रि॒यो रसो॒ वज्रः॑ सहस्र॒सा भु॑वत् ।  
उ॒क्थं यद॑स्य॒ जाय॑ते ॥ ०३॥

आत् । सोमः॑ । इ॒न्द्रि॒यः । रसः॑ । वज्रः॑ । स॒ह॒स्र॒ऽसाः । भु॒व॒त् ।  
उ॒क्थम् । यत् । अ॒स्य॒ । जाय॑ते ॥

यद्यदास्येन्द्रस्योक्थं शस्त्रं जायते प्रादुर्भवति तदा आदनन्तरमेवेन्द्रियः इन्द्रस्य प्रियकरोर सोबलवान् वज्रोवज्रसदृशःकेनाप्यहिंस्यः सोमः सहस्रसा अस्मभ्यं अपरिमितस्य धनस्य दाता भवति ॥ ३ ॥

पवमानः सोमः। कविर्भार्गवः। गायत्री।

स्व॒यं क॒विर्वि॑ध॒र्तरि॒ विप्रा॑य॒ रत्न॑मिच्छति ।  
यदी॑ मर्मृ॒ज्यते॒ धियः॑ ॥ ०४॥

स्व॒यम् । क॒विः । वि॒ऽध॒र्तरि॑ । विप्रा॑य । रत्न॑म् । इ॒च्छ॒ति॒ ।  
यदि॑ । म॒र्मृ॒ज्यते॑ । धियः॑ ॥

यदि कविः क्रान्तकर्मायं सोमो धियोधीभिः विभक्तिव्यत्ययः धीभिरङ्गुलीभिरित्यर्थः । मर्मृज्यते शोध्यते तर्हि स्वयं स्वयमेव विप्राय मेधाविने विधर्तरि कामानां विधातरीन्द्रे रत्नं रमणीयं धनमिच्छति । इन्द्रेण धनं दापयितुमिच्छतीत्यर्थः ॥ ४ ॥

पवमानः सोमः। कविर्भार्गवः। गायत्री।

सि॒षा॒सतू॑ रयी॒णां वाजे॒ष्वर्व॑तामिव ।  
भरे॑षु जि॒ग्युषा॑मसि ॥ ०५॥

सि॒सा॒सतुः॑ । र॒यी॒णाम् । वाजे॑षु । अर्व॑ताम्ऽइव ।  
भरे॑षु । जि॒ग्युषा॑म् । अ॒सि॒ ॥

हे सोम त्वं भरेषु सङ्ग्रामेषु जिग्युषां शत्रुं जयतां रयीणां धनानां सिषासतुः संभक्तुमिच्छुर सि भवसि शत्रून् जयद्भ्योधनानि प्रयच्छसि इत्यर्थः । तत्रदृष्टान्तः—वाजेषु सङ्ग्रामेष्वर्वतामिव अश्वानामिव यथा सङ्ग्रामं प्रविशद्भ्योश्वेभ्योघासं प्रयच्छन्ति तद्वदित्यर्थः ॥ ५ ॥तन्त्वेति पंचर्चं चतुर्विंशं सूक्तं ऋष्याद्याः पूर्ववत् । तन्त्वेत्यनुक्रान्तम् । गतोविनियोगः ।