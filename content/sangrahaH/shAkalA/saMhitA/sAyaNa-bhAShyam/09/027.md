+++
title = "०२७"

+++


पवमानः सोमः। नृमेध। गायत्री।

ए॒ष क॒विर॒भिष्टु॑तः प॒वित्रे॒ अधि॑ तोशते ।  
पु॒ना॒नो घ्नन्नप॒ स्रिधः॑ ॥ ०१॥

ए॒षः । क॒विः । अ॒भिऽस्तु॑तः । प॒वित्रे॑ । अधि॑ । तो॒श॒ते॒ ।  
पु॒ना॒नः । घ्नन् । अप॑ । स्रिधः॑ ॥

एषसोमः कविर्मेधावी अभिष्टुतः अभितः स्तुतः पवित्रेअधि दशापवित्रमतीत्य तोशते । यद्यपि तोशतिर्वधकमां तथापि हनने गतिसद्भावादत्र गतिमात्रेवर्तते गच्छतीत्यर्थः । अथवा पवित्रेअधि कृष्णाजिने तोशते हन्यते पीड्यतइत्यर्थः । किङ्कुर्वन् पुनानः पूयमानः स्रिधः शत्रूनपघ्नन् अपगमयन् ॥ १ ॥

पवमानः सोमः। नृमेध। गायत्री।

ए॒ष इन्द्रा॑य वा॒यवे॑ स्व॒र्जित्परि॑ षिच्यते ।  
प॒वित्रे॑ दक्ष॒साध॑नः ॥ ०२॥

ए॒षः । इन्द्रा॑य । वा॒यवे॑ । स्वः॒ऽजित् । परि॑ । सि॒च्य॒ते॒ ।  
प॒वित्रे॑ । द॒क्ष॒ऽसाध॑नः ॥

एषसोमः स्वर्जित् स्वर्गस्य सर्वस्य वा जेता सोम इन्द्राय वायवेच पतित्रे परिषिच्यते । कीदृश एवदक्षसाधनः बलकारी ॥ २ ॥

पवमानः सोमः। नृमेध। गायत्री।

ए॒ष नृभि॒र्वि नी॑यते दि॒वो मू॒र्धा वृषा॑ सु॒तः ।  
सोमो॒ वने॑षु विश्व॒वित् ॥ ०३॥

ए॒षः । नृऽभिः॑ । वि । नी॒य॒ते॒ । दि॒वः । मू॒र्धा । वृषा॑ । सु॒तः ।  
सोमः॑ । वने॑षु । वि॒श्व॒ऽवित् ॥

एषसोमो नृभिः कर्मनेतृभिः ऋत्वि ग्भिर्विनीयते विविधं नीयते । एष कीदृशः दिवोद्युलोकस्य मूर्धा शिरोवत्प्रधानभूतः वृषा अभिमतवर्षकः सुतोभिषुतः । कुत्र नीयते वनेषु वननीयेषु पात्रेषु वनसंभूतद्रुमविकारेषुवा पात्रेषु । विश्ववित् सर्वज्ञएषइति समन्वयः ॥ ३ ॥

पवमानः सोमः। नृमेध। गायत्री।

ए॒ष ग॒व्युर॑चिक्रद॒त्पव॑मानो हिरण्य॒युः ।  
इन्दुः॑ सत्रा॒जिदस्तृ॑तः ॥ ०४॥

ए॒षः । ग॒व्युः । अ॒चि॒क्र॒द॒त् । पव॑मानः । हि॒र॒ण्य॒ऽयुः ।  
इन्दुः॑ । स॒त्रा॒ऽजित् । अस्तृ॑तः ॥

एषसोमः पवमानः पूयमानः अचिक्रदत् शब्दङ्करोति । कथंभूतःसन् गव्युः अस्माकं गाइच्छन् हिरण्ययुः धनमिच्छन् इन्दुर्दीप्तःसन् सत्राजित् महतः शत्रोरसुरादेर्जेता अस्तृतः स्वयमन्यैरहिंस्यश्चसन् ॥ ४ ॥

पवमानः सोमः। नृमेध। गायत्री।

ए॒ष सूर्ये॑ण हासते॒ पव॑मानो॒ अधि॒ द्यवि॑ ।  
प॒वित्रे॑ मत्स॒रो मदः॑ ॥ ०५॥

ए॒षः । सूर्ये॑ण । हा॒स॒ते॒ । पव॑मानः । अधि॑ । द्यवि॑ ।  
प॒वित्रे॑ । म॒त्स॒रः । मदः॑ ॥

एषपवमानः पूयमानः सोमः सूर्येण देवेन अधिद्यवि द्युलोकेन्तरिक्षे पवित्रे हासते परित्यज्यते मत्सरो मदकरः मदः सोमः यद्यप्यध्वर्युहस्ताद्द- शापवित्रे परित्यज्यते सोमः तथापि अन्तरिक्षे सूर्येण पवित्रेत्यज्यतइति भावना वीर्यवत्वाय । सत्स्वप्यन्यदेषेषु सोमस्रावणे सूर्यस्य कःप्रसं- गइति नवाच्यं सूर्यरश्मिभिरेव सोमस्याप्यायनात् ॥ ५ ॥

पवमानः सोमः। नृमेध। गायत्री।

ए॒ष शु॒ष्म्य॑सिष्यदद॒न्तरि॑क्षे॒ वृषा॒ हरिः॑ ।  
पु॒ना॒न इन्दु॒रिन्द्र॒मा ॥ ०६॥

ए॒षः । शु॒ष्मी । अ॒सि॒स्य॒द॒त् । अ॒न्तरि॑क्षे । वृषा॑ । हरिः॑ ।  
पु॒ना॒नः । इन्दुः॑ । इन्द्र॑म् । आ ॥

एषशुप्मी बलवान्सोमोन्तरिक्षे दशापवित्रे असिष्यदत् स्यन्दते । कीदृशएषः वृषा वर्षकोहरिर्हरितवर्णः पुनानः पयमानइन्दुर्दीप्तश्च इन्द्रमा इन्द्रंचाभिगच्छतीतिशेषः । आइतिचार्थे ॥ ६ ॥एषवाजीति षळृचं चतुर्थं सूक्तं प्रियमेधस्यार्षं गायत्रं सौम्यम् । एषवाजीप्रियमेधइत्यनुक्रान्तम् । गतोविनियोगः ।