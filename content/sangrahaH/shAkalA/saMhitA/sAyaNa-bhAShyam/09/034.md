+++
title = "०३४"

+++


पवमानः सोमः। त्रितः। गायत्री।

प्र सु॑वा॒नो धार॑या॒ तनेन्दु॑र्हिन्वा॒नो अ॑र्षति ।  
रु॒जद्दृ॒ळ्हा व्योज॑सा ॥ ०१॥

प्र । सु॒वा॒नः । धार॑या । तना॑ । इन्दुः॑ । हि॒न्वा॒नः । अ॒र्ष॒ति॒ ।  
रु॒जत् । दृ॒ळ्हा । वि । ओज॑सा ॥

इन्दुः सोमः सुवानः सूयमानः हिन्वानोध्वर्युणा प्रेर्यमाणो धारया तना पवित्रं प्रार्षति गच्छति । अथ प्रत्यक्षेणोच्यते दृह्ळा दृढान्यपि शत्रुपुराणि ओजसा बलेन विरुजत् विरुजति विश्लथयति ॥ १ ॥

पवमानः सोमः। त्रितः। गायत्री।

सु॒त इन्द्रा॑य वा॒यवे॒ वरु॑णाय म॒रुद्भ्यः॑ ।  
सोमो॑ अर्षति॒ विष्ण॑वे ॥ ०२॥

सु॒तः । इन्द्रा॑य । वा॒यवे॑ । वरु॑णाय । म॒रुत्ऽभ्यः॑ ।  
सोमः॑ । अ॒र्ष॒ति॒ । विष्ण॑वे ॥

अयं सुतोभिषुताः सोम इन्द्राद्यर्थं अर्षति गच्छति इन्द्राय वायवे वरुणाय मरुद्भ्यश्च विष्णवेच अर्षति गच्छति ॥ २ ॥

पवमानः सोमः। त्रितः। गायत्री।

वृषा॑णं॒ वृष॑भिर्य॒तं सु॒न्वन्ति॒ सोम॒मद्रि॑भिः ।  
दु॒हन्ति॒ शक्म॑ना॒ पयः॑ ॥ ०३॥

वृषा॑णम् । वृष॑ऽभिः । य॒तम् । सु॒न्वन्ति॑ । सोम॑म् । अद्रि॑ऽभिः ।  
दु॒हन्ति॑ । शक्म॑ना । पयः॑ ॥

बृषाणं रससेक्तारं यतं नियतं सोमं वृषभीरसस्यवर्षकैरद्रिभिर्ग्रावभिः सुन्वन्ति शक्मना कर्मणा दुहन्त्यध्वर्य्वादयः पयः सोमरसम् । सोमं पयोदुह- न्तीति द्विकर्मकोयम् ॥ ३ ॥

पवमानः सोमः। त्रितः। गायत्री।

भुव॑त्त्रि॒तस्य॒ मर्ज्यो॒ भुव॒दिन्द्रा॑य मत्स॒रः ।  
सं रू॒पैर॑ज्यते॒ हरिः॑ ॥ ०४॥

भुव॑त् । त्रि॒तस्य॑ । मर्ज्यः॑ । भुव॑त् । इन्द्रा॑य । म॒त्स॒रः ।  
सम् । रू॒पैः । अ॒ज्य॒ते॒ । हरिः॑ ॥

त्रितस्य सूक्तद्रष्टुरृषेः सोयं मत्सरो मदकरः सोमो मर्ज्यो भुवत् शुद्धोभवति तस्य यागार्थं शेषपानार्थंच तथा इन्द्रायेन्द्रपानाय मर्ज्योभुवत् रूपै रूपकैश्च क्षीरादिभिर्हरिर्हरितवर्णः सोमः समज्यते ॥ ४ ॥

पवमानः सोमः। त्रितः। गायत्री।

अ॒भीमृ॒तस्य॑ वि॒ष्टपं॑ दुह॒ते पृश्नि॑मातरः ।  
चारु॑ प्रि॒यत॑मं ह॒विः ॥ ०५॥

अ॒भि । ई॒म् । ऋ॒तस्य॑ । वि॒ष्टप॑म् । दु॒ह॒ते । पृश्नि॑ऽमातरः ।  
चारु॑ । प्रि॒यऽत॑मम् । ह॒विः ॥

ईमेनं सोमं ऋतस्य विष्टपं स्थानं यज्ञाश्रयमित्यर्थः तादृशं पृश्निमातरोमरुतोभिदुहते । किंप्रियतममिन्द्रादीनां हविर्होमसाधनं चारु रमणीयं सोमं मरुत्प्रेरितवृष्ट्या सोमवृद्धेस्तद्दोग्धृत्वं ॥ ५ ॥

पवमानः सोमः। त्रितः। गायत्री।

समे॑न॒मह्रु॑ता इ॒मा गिरो॑ अर्षन्ति स॒स्रुतः॑ ।  
धे॒नूर्वा॒श्रो अ॑वीवशत् ॥ ०६॥

सम् । ए॒न॒म् । अह्रु॑ताः । इ॒माः । गिरः॑ । अ॒र्ष॒न्ति॒ । स॒ऽस्रुतः॑ ।  
धे॒नूः । वा॒श्रः । अ॒वी॒व॒श॒न् ॥

समर्षन्ति सङ्गच्छन्ते एनं सोमं अह्रुता अकुटिलागिरोस्मदीयाःस्तुतयः सस्रुतः सरन्त्यः ताश्च धेनूः प्रीणयित्र्यः स्तुतीर्वाश्रः शब्दयन् अवीवशत् कामयते सोमः ॥ ६ ॥आनइति षळृचमेकादशं सूक्तं आङ्गिरसस्य प्रभूवसोरार्षं गायत्रं पवमानसोमदेवताकम् । अनुक्रान्तंच-आनःपवस्वप्रभूवसुरिति । गतोविनियोगः ।