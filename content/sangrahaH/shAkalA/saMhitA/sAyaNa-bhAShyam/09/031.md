+++
title = "०३१"

+++


पवमानः सोमः। गोतमो राहूगणः। गायत्री।

प्र सोमा॑सः स्वा॒ध्य१॑ः॒ पव॑मानासो अक्रमुः ।  
र॒यिं कृ॑ण्वन्ति॒ चेत॑नम् ॥ ०१॥

प्र । सोमा॑सः । स्वा॒ध्यः॑ । पव॑मानासः । अ॒क्र॒मुः॒ ।  
र॒यिम् । कृ॒ण्व॒न्ति॒ । चेत॑नम् ॥

प्राक्रमुः प्रायच्छन्ति कलशंप्रति । केसोमासः सोमाः । कीदृशाः स्वाध्यः सुध्यानाः सुकर्माणोवा पवमानासः पूयमानाः चेतनं प्रज्ञापनं रयिं धनं कृण्वन्ति कुर्वन्त्यस्माकम् ॥ १ ॥

पवमानः सोमः। गोतमो राहूगणः। गायत्री।

दि॒वस्पृ॑थि॒व्या अधि॒ भवे॑न्दो द्युम्न॒वर्ध॑नः ।  
भवा॒ वाजा॑नां॒ पतिः॑ ॥ ०२॥

दि॒वः । पृ॒थि॒व्याः । अधि॑ । भव॑ । इ॒न्दो॒ इति॑ । द्यु॒म्न॒ऽवर्ध॑नः ।  
भव॑ । वाजा॑नाम् । पतिः॑ ॥

हे इन्दो वाजानामन्नानांपतिः स्वामी त्वं दिवोद्युलोकस्य पृथिव्या भूलोकस्यअधि द्युम्नवर्धनो द्योतमानस्य हिरण्यादिलक्षणधनस्य वर्धयिता भव अस्माकं लोकद्वये यत् द्युम्नमस्ति तस्य वर्धयिता भवास्मभ्यमित्यर्थः ॥ २ ॥

पवमानः सोमः। गोतमो राहूगणः। गायत्री।

तुभ्यं॒ वाता॑ अभि॒प्रिय॒स्तुभ्य॑मर्षन्ति॒ सिन्ध॑वः ।  
सोम॒ वर्ध॑न्ति ते॒ महः॑ ॥ ०३॥

तुभ्य॑म् । वाताः॑ । अ॒भि॒ऽप्रियः॑ । तुभ्य॑म् । अ॒र्ष॒न्ति॒ । सिन्ध॑वः ।  
सोम॑ । वर्ध॑न्ति । ते॒ । महः॑ ॥

हे सोम तुभ्यं वाता वायवः अभिप्रियोभितर्पयितारोभवन्ति । तथा सिन्धवः स्यन्दमाना नद्यः तुभ्यं अर्षन्ति गच्छन्ति अभिषूयमाणस्य तवा- प्यायनायैवं कुर्वन्तीत्यर्थः । तउभये अमी ते तव महो महत्वं वर्धन्ति वर्धयन्ति ॥ ३ ॥

पवमानः सोमः। गोतमो राहूगणः। गायत्री।

आ प्या॑यस्व॒ समे॑तु ते वि॒श्वतः॑ सोम॒ वृष्ण्य॑म् ।  
भवा॒ वाज॑स्य सङ्ग॒थे ॥ ०४॥

आ । प्या॒य॒स्व॒ । सम् । ए॒तु॒ । ते॒ । वि॒श्वतः॑ । सो॒म॒ । वृष्ण्य॑म् ।  
भव॑ । वाज॑स्य । स॒म्ऽग॒थे ॥

हे सोम त्वं वायुभिरद्भिश्चाप्यायस्व प्रवृद्धोभव । ते त्वां विश्वतोवृष्णयं वर्षयोग्यं बलं समेत सङ्गच्छताम् । सङ्गथे सङ्ग्रामे वाजस्यान्नस्य प्रापको भव ॥ ४ ॥

पवमानः सोमः। गोतमो राहूगणः। गायत्री।

तुभ्यं॒ गावो॑ घृ॒तं पयो॒ बभ्रो॑ दुदु॒ह्रे अक्षि॑तम् ।  
वर्षि॑ष्ठे॒ अधि॒ सान॑वि ॥ ०५॥

तुभ्य॑म् । गावः॑ । घृ॒तम् । पयः॑ । बभ्रो॒ इति॑ । दु॒दु॒ह्रे । अक्षि॑तम् ।  
वर्षि॑ष्ठे । अधि॑ । सान॑वि ॥

हे बभ्रो बभ्रुवर्ण सोम तुभ्यं त्वदर्थं गावोघृतं पयश्च अक्षितं अक्षीणं दुदुह्रे वर्षिष्ठे प्रवृद्धे अधिसानवि समुच्छ्रिते प्रदेशे स्थिताय तुभ्यं ॥ ५ ॥

पवमानः सोमः। गोतमो राहूगणः। गायत्री।

स्वा॒यु॒धस्य॑ ते स॒तो भुव॑नस्य पते व॒यम् ।  
इन्दो॑ सखि॒त्वमु॑श्मसि ॥ ०६॥

सु॒ऽआ॒यु॒धस्य॑ । ते॒ । स॒तः । भुव॑नस्य । प॒ते॒ । व॒यम् ।  
इन्दो॒ इति॑ । स॒खि॒ऽत्वम् । उ॒श्म॒सि॒ ॥

हे भुवनस्य भूतजातस्य पते स्वामिन् पालक सोम । सोमस्य जगदाप्यायकत्वं तत्स्वामित्वम् । हे इन्दो सोम वयं अनुष्ठातारः स्वायुधस्य ते तव सतः सखित्वमुश्मसि कामयामहे ॥ ६ ॥प्रसोमासइति षळृचमष्टमं सूक्तं आत्रेयस्य श्यावाश्वस्यार्षं गायत्रं सौम्यम् । अनुक्रम्यतेच-प्रसोमासःश्यावाश्वइति । गतोविनियोगः ।