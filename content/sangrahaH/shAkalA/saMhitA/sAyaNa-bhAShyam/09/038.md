+++
title = "०३८"

+++


पवमानः सोमः। रहूगणः। गायत्री।

ए॒ष उ॒ स्य वृषा॒ रथोऽव्यो॒ वारे॑भिरर्षति ।  
गच्छ॒न्वाजं॑ सह॒स्रिण॑म् ॥ ०१॥

ए॒षः । ऊं॒ इति॑ । स्यः । वृषा॑ । रथः॑ । अव्यः॑ । वारे॑भिः । अ॒र्ष॒ति॒ ।  
गच्छ॑न् । वाज॑म् । स॒ह॒स्रिण॑म् ॥

स्यः सप्रसिद्धः एषोभिषुतः सोमोवृषा वर्षितारथोरंहणस्वभावः अव्योवारेभिः अवेर्वालैः दशापवित्रेणार्षति गच्छति कलशम् । वाजमन्नं सहस्रिणं सहस्रसङ्ख्याकं यजमानाय प्रदातुं गच्छन् द्रोणकलशं प्रविशन्नर्षतीत्यर्थः उपूरणः ॥ १ ॥

पवमानः सोमः। रहूगणः। गायत्री।

ए॒तं त्रि॒तस्य॒ योष॑णो॒ हरिं॑ हिन्व॒न्त्यद्रि॑भिः ।  
इन्दु॒मिन्द्रा॑य पी॒तये॑ ॥ ०२॥

ए॒तम् । त्रि॒तस्य॑ । योष॑णः । हरि॑म् । हि॒न्व॒न्ति॒ । अद्रि॑ऽभिः ।  
इन्दु॑म् । इन्द्रा॑य । पी॒तये॑ ॥

एतमिन्दुं क्लिद्यमानं हरिं हरितवर्णं सोमं त्रितस्य ऋषेर्योषणोङ्गुलयोद्रिभिः हिन्वन्ति इन्द्रायेन्द्रस्य पीतये पानाय ॥ २ ॥

पवमानः सोमः। रहूगणः। गायत्री।

ए॒तं त्यं ह॒रितो॒ दश॑ मर्मृ॒ज्यन्ते॑ अप॒स्युवः॑ ।  
याभि॒र्मदा॑य॒ शुम्भ॑ते ॥ ०३॥

ए॒तम् । त्यम् । ह॒रितः॑ । दश॑ । म॒र्मृ॒ज्यन्ते॑ । अ॒प॒स्युवः॑ ।  
याभिः॑ । मदा॑य । शुम्भ॑ते ॥

एतं त्यं तं सोममध्वर्योर्दश हरितो हरणस्वभावा अङ्गुलयः अपस्युवः कर्मेच्छवः सत्योमर्मृज्यन्ते शोधयन्ति याभिरन्द्रस्य मदाय शुंभते दीप्यते शोध्यतइत्यर्थः तं एतमिति संबन्धः ॥ ३ ॥

पवमानः सोमः। रहूगणः। गायत्री।

ए॒ष स्य मानु॑षी॒ष्वा श्ये॒नो न वि॒क्षु सी॑दति ।  
गच्छ॑ञ्जा॒रो न यो॒षित॑म् ॥ ०४॥

ए॒षः । स्यः । मानु॑षीषु । आ । श्ये॒नः । न । वि॒क्षु । सी॒द॒ति॒ ।  
गच्छ॑न् । जा॒रः । न । यो॒षित॑म् ॥

स्यः सएषसोमो मानुषीषु विक्षु प्रजासु यजमानरूपासु अनुग्रहेण आसीदति श्येनोन श्येनइव । पुनः कइव योषितं गच्छन् अभिगच्छन् जारोन जारइव सयथा सङ्केतितः तस्याः कामपूरणाय गूढोगच्छति तद्वदित्यर्थः ॥ ४ ॥

पवमानः सोमः। रहूगणः। गायत्री।

ए॒ष स्य मद्यो॒ रसोऽव॑ चष्टे दि॒वः शिशुः॑ ।  
य इन्दु॒र्वार॒मावि॑शत् ॥ ०५॥

ए॒षः । स्यः । मद्यः॑ । रसः॑ । अव॑ । च॒ष्टे॒ । दि॒वः । शिशुः॑ ।  
यः । इन्दुः॑ । वार॑म् । आ । अवि॑शत् ॥

स्यः सएषः मद्योमदनिमित्तोरसोवचष्टे सर्वमवपश्यति दिवः शिशुः द्युपुत्रः । तत्रोत्पत्तेः पुत्रत्वमस्य । यइन्दुर्दीप्तः सोमो वारं दशापवित्रमाविश- दाविशति सएषइति ॥ ५ ॥

पवमानः सोमः। रहूगणः। गायत्री।

ए॒ष स्य पी॒तये॑ सु॒तो हरि॑रर्षति धर्ण॒सिः ।  
क्रन्द॒न्योनि॑म॒भि प्रि॒यम् ॥ ०६॥

ए॒षः । स्यः । पी॒तये॑ । सु॒तः । हरिः॑ । अ॒र्ष॒ति॒ । ध॒र्ण॒सिः ।  
क्रन्द॑न् । योनि॑म् । अ॒भि । प्रि॒यम् ॥

एषस्यः ससोमः पीतये पानाय सुतोभिषुतो हरिर्हरितवर्णो धर्णसिर्धारकः प्रियं स्वप्रियभूतं योनिंस्थानं द्रोणकलशं कन्दन् शब्दयन् अभ्यर्षति गच्छति ॥ ६ ॥आशुरर्षेति षळृचं पंचदशं सूक्तं आङ्गिरसस्य बृहन्मतेरार्षं गायत्रं पवमानसोमदेवताकम् । आशुरर्षबृहन्मतिरित्यनुक्रान्तम् । गतोविनियोगः ।