+++
title = "०३६"

+++


पवमानः सोमः। प्रभूवसुः। गायत्री।

अस॑र्जि॒ रथ्यो॑ यथा प॒वित्रे॑ च॒म्वोः॑ सु॒तः ।  
कार्ष्म॑न्वा॒जी न्य॑क्रमीत् ॥ ०१॥

अस॑र्जि । रथ्यः॑ । य॒था॒ । प॒वित्रे॑ । च॒म्वोः॑ । सु॒तः ।  
कार्ष्म॑न् । वा॒जी । नि । अ॒क्र॒मी॒त् ॥

रथ्योयथा रथसंबन्धीअश्वइव सयथा विसृज्यते तद्वत् मम्वेरधिषवणफलकयोः सुतोभिषुतः सोमः असर्जि सृष्टोभूत् पवित्रे । तथा भूतोवाजी वेजनवान् सोमख्योश्वः कार्ष्मन् कार्ष्मयुद्धं इतरेतरघर्षणात् अत्र देवानामाकर्षणवति यज्ञाख्ये सङ्ग्रामे न्यक्रमीत् नितरां क्रामयति ॥ १ ॥

पवमानः सोमः। प्रभूवसुः। गायत्री।

स वह्निः॑ सोम॒ जागृ॑विः॒ पव॑स्व देव॒वीरति॑ ।  
अ॒भि कोशं॑ मधु॒श्चुत॑म् ॥ ०२॥

सः । वह्निः॑ । सो॒म॒ । जागृ॑विः । पव॑स्व । दे॒व॒ऽवीः । अति॑ ।  
अ॒भि । कोश॑म् । म॒धु॒ऽश्चुत॑म् ॥

हे सोम सवह्निर्वाहकः जागृविर्जागरूको देववीर्देवकामस्त्वं मधुश्चतं मधुस्राविकोशं दशापवित्रमतिक्रम्याभिपवस्व द्रोणकलशं प्रति क्षर ॥ २ ॥

पवमानः सोमः। प्रभूवसुः। गायत्री।

स नो॒ ज्योतीं॑षि पूर्व्य॒ पव॑मान॒ वि रो॑चय ।  
क्रत्वे॒ दक्षा॑य नो हिनु ॥ ०३॥

सः । नः॒ । ज्योतीं॑षि । पू॒र्व्य॒ । पव॑मान । वि । रो॒च॒य॒ ।  
क्रत्वे॑ । दक्षा॑य । नः॒ । हि॒नु॒ ॥

हे पूर्व्य पुराण पवमान सोम सत्वं नोस्माकं ज्योतींषि दिव्यानि स्थानानि विरोचय प्रकाशय । किंच क्रत्वे कर्मणे यागाय दक्षाय बलाय बलप्रदाय यागायवा नोस्मान् हिनु प्रेरय ॥ ३ ॥

पवमानः सोमः। प्रभूवसुः। गायत्री।

शु॒म्भमा॑न ऋता॒युभि॑र्मृ॒ज्यमा॑नो॒ गभ॑स्त्योः ।  
पव॑ते॒ वारे॑ अ॒व्यये॑ ॥ ०४॥

शु॒म्भमा॑नः । ऋ॒त॒युऽभिः॑ । मृ॒ज्यमा॑नः । गभ॑स्त्योः ।  
पव॑ते । वारे॑ । अ॒व्यये॑ ॥

ऋतायुभिः यज्ञकामैः ऋत्विग्भिः शुंभमानोलङ्क्रियमाणः तेषामेव गभस्त्योर्हस्तयोर्मृज्यमानः सोमः अव्यये अविमये वारे वाले दशापवित्रे पवते पूयते ॥ ४ ॥

पवमानः सोमः। प्रभूवसुः। गायत्री।

स विश्वा॑ दा॒शुषे॒ वसु॒ सोमो॑ दि॒व्यानि॒ पार्थि॑वा ।  
पव॑ता॒मान्तरि॑क्ष्या ॥ ०५॥

सः । विश्वा॑ । दा॒शुषे॑ । वसु॑ । सोमः॑ । दि॒व्यानि॑ । पार्थि॑वा ।  
पव॑ताम् । आ । अ॒न्तरि॑क्ष्या ॥

सोभिषूयमाणः सोमोदाशुषे हविर्दात्रे विश्वा सर्वाणि वसु वसूनि धनानि आपवतां प्रयच्छतु । विश्वानीत्युक्तस्य विवरणं शिष्टम् । दिव्यानि दिविभवानि पार्थिवा पृथिवीसंबन्धीनि अन्तरिक्ष्या अन्तरिक्षेभवानिच पवतां ॥ ५ ॥

पवमानः सोमः। प्रभूवसुः। गायत्री।

आ दि॒वस्पृ॒ष्ठम॑श्व॒युर्ग॑व्य॒युः सो॑म रोहसि ।  
वी॒र॒युः श॑वसस्पते ॥ ०६॥

आ । दि॒वः । पृ॒ष्ठम् । अ॒श्व॒ऽयुः । ग॒व्य॒ऽयुः । सो॒म॒ । रो॒ह॒सि॒ ।  
वी॒र॒ऽयुः । श॒व॒सः॒ । प॒ते॒ ॥

हे सोम त्वं स्तोतॄणां अश्वयुरश्वमिच्छन् गच्ययुर्गाइच्छन् वीरयुः पुत्रानिच्छन् दिवः पृष्ठं द्युलोकमारोहसि आहुतिद्वारा हे शवसस्पते अन्नस्यपालक ॥ ६ ॥ससुतइति षळृचं त्रयोदशं सूक्तं रहूगणस्यार्षं गायत्रं सौम्यं अनुक्रमयतेच-ससुतोरहूगणइति । गतोविनियोगः ।