---
title: विसर्गः
unicode_script: devanagari
---


## प्रातिशाख्येषु संज्ञा (स्रोतांसि - राकेशवचनानि)
- तैत्तिरीयप्रातिशाख्यस्य वैदिकाभरणभाष्ये उच्यते यत् "वायोर्विसर्जनेन जन्यत्वाद् अयं विसर्जनीयो भवति"। (तै०प्रा०वै०भा० १। १८)
- ऋक्प्रातिशाख्ये तथा तैत्तिरीयप्रातिशाख्ये यद्यपि विसर्जनीयसंज्ञा न विहिता किन्तु विसर्जनीयशब्दस्य बहुधा प्रयोग उपलभ्यते।
- वाजसनेयिप्रातिशाख्ये तथा ऋक्तन्त्रे विसर्जनीयसंज्ञा विहिता। (अः इति विसर्जनीयः। वा०प्रा० ८। २२, ऋ०तं० १। २) अथर्वप्रातिशाख्ये विसर्जनीयसंज्ञा न विधीयते। किन्तु विसर्जनीयशब्दस्य प्रयोगः बहुधा समुपलभ्यते। किन्तु, विसर्जनीयस्य कृते अभिनिष्ठानशब्दस्य प्रयोगोऽपि अत्र विहितः। तथाहि– विसर्जनीयोऽभिनिष्ठानः। (च०अ० १। ४२)

## स्थानम् (स्रोतांसि - राकेशवचनानि)
- ऋक्प्रातिशाख्ये तैत्तिरीयप्रातिशाख्ये वाजसनेयिप्रातिशाख्ये च विसर्जनीयः कण्ठ्य इत्युक्तः। किन्तु ऋक्प्रातिशाख्ये कथ्यते यत्, केचिदाचार्या इमम् उरस्यं मन्वते इति - केचिदेता उरस्यौ। (ऋ०प्रा० १। ४०)
- तत्रैव तैत्तिरीयप्रातिशाख्यानुसारं विसर्जनीयस्य स्वीयं स्थानं किमपि नास्ति। यस्मात् स्वरात् परं विसर्जनीयस्तिष्ठति तस्येव उच्चारणस्थानं भवति विसर्जनीयस्य।
- किन्तु ऋक्प्रातिशाख्ये निरस्त इति कश्चिद्दोष उक्तः। पूर्ववर्तिदीर्घवर्णस्य स्थानाद् विसर्जनीयस्य उच्चारणे अयं दोष उक्तः। तथाहि– स्वरात्परं पूर्वसस्थानमाहुर्दीर्घान्निरस्तं तु विसर्जनीयम्। (ऋ०प्रा० १४। ३०)
- अनयोर्मतयोः समन्वयः कथमिति उवटेन सम्यक् प्रदर्शितम्। उवटः अस्य सूत्रस्य व्याख्याने पक्षद्वयं कल्पयति। तथाहि–
    - १. दीर्घात्परस्य विसर्जनीयस्यैव पूर्वसस्थानत्वं भवति।
    - २. अन्यस्थाने दीर्घात् स्वरात्परो विसर्जनीयो देवैरपि उच्चारयितुं न शक्यते इत्यतः। दीर्घात्स्वरात् परं पूर्वसस्थानत्वम् आचार्या आहुः।
- तत उवटः कथयति यद्, अनयोः उभावपि पक्षौ युक्तौ। शास्त्रान्तरे विसर्जनीयस्य कण्ठस्थानं, पूर्वसस्थानत्वं च विहितम्। अत्र तु दोषसमुच्चयप्रकरणे वचनाद् अयं दोष इत्येव निर्णेयम्। शास्त्रान्तरदृशा अस्य दोषत्वं नेति। (तत्रैव उ०भा०)।

## विश्वासाभिप्रायः
- विसर्गो नाम प्राक्तन-स्वरस्योच्चारणे यो वायुस् तस्यान्तिमभागस्य विसर्जनम्, तेन प्राक्तनस्वरस्य कर्तनम् इव। एवं विसृष्टो वायुभागः प्राक्तनस्वरस्य छायामिवेषदिवानुवहति।
- तेनासौ शब्दः शुद्धहकाराद् भिन्नो भवति। नाम "हरिः", "हरः" इत्यत्र वाऽन्तिमः शब्दः "हरिह्" इति वा "हरह्" इति वोच्चारिते श्रूयमाणात्  प्राक्तनस्वरच्छायारहित-शुद्धहकाराद् भिन्नो भवति।
- यः स्वरसहित-हकारसदृशः शब्दश् श्रूयेत क्वचित्, स पूर्ण-स्वर-युक्त-हकाराद् भिन्नो भवति - तस्याव्यक्ततरत्वात् निम्नध्वनित्वाद् अल्पतरमात्रात्वाच्च। नाम "हरिहि" इत्युच्चारिते यो ऽन्यवर्णसदृशं व्यक्तः हिकारश् श्रूयते ऽन्ते, तदपेक्षया "हरिः" इत्युक्तय् इकाराद् उत्तरो ऽन्तिमवर्णो ऽबुद्धुपूर्वको ऽव्यक्ततरो निम्नध्वनिश्च भवति। यावानत्रोच्चारणे व्यक्तता ऽन्तिमवर्णस्य, तावान् ह्यत्र दोषः।
- किञ्चाऽन्तिमशब्दस्य +अव्यक्ततायाम् अभावे वा प्रयत्नातिशये कृतेऽपि दोषः।

## प्रदर्शनानि
- धनञ्जयवैद्यो ऽत्र - [विसर्गः](http://deejayvaidya.tumblr.com/post/42427555259/sanskrit-pronunciation-podcast-6-visarga) (<-रुचिकरोयम्! विसर्गस्य ऊष्माणत्वेऽङ्गीकृते प्रातिशाख्यैर् अत्र परिष्कारोऽपेक्षितः।)।
- [YT19](https://www.youtube.com/watch?v=BTzqFzFsWS0&feature=youtu.be) (<- शुद्धाद् +हकाराद् भेदं नालं दर्शयति।)
