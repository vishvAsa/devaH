---
title: वाक्यभेदः
unicode_script: devanagari
---

## परिचयः
- "सम्भवत्येकवाक्यत्वे वाक्यभेदस्तु नेष्यते।"
- वाक्यभेददोषः
    - अत्र परीक्षा नाना भवन्ति प्रकारशः।
    - लोके ऽयं न प्रायेण दोषाय। वेदे त्व् अवगमनसौलभ्याय निवार्यते।
    - वाक्यभेददोषा यदि लक्ष्यन्ते, वाक्यभेदः समीचीनः परिहारः।

## आवृत्तिलक्षणो वाक्यभेदः
- अत्र पदावृत्तिर् अपेक्ष्यते ऽन्वयसाधनाय। अध्याहारो+++(=अनुक्त-शब्दाकर्षणम्)+++ वा स्याद्, अनुषङ्गो+++(=अन्यत्रोक्त-शब्दाकर्षणम्)+++ ऽपि वा।
- यथा - रामो ग्रामं गच्छति। कृष्णोऽपि।
- यथा - "वाजपेयेन स्वाराज्यकामो यजेत।" → (पूर्वपक्षे) "वाज+++(=अन्न)+++पेयेन+++(=पेयान्नद्रव्येण)+++ [यजेत]। स्वाराज्यकामो यजेत।" = "वाजपेयेन यागम् भावयेत्। यागेन स्वाराज्यम् भावयेत्।"

## गौरवलक्षणो वाक्यभेदः
- एकस्मिन् वाक्ये एकमेव +उद्देश्यम्, एकमेव विधेयम्। नो चेद् दोषः - एकेनैव वाक्येन +अनेकवाक्यकार्यं क्रियमाणम्। 

### सम्भवोदाहरणम् 
- "किं नाम? किं करोषि?" इत्यस्योत्तरे - "देवदत्त नामाहं मीमांसाशास्त्रम् पाठयामि" इत्यस्मिन् विधेयद्वयम्।
  - प्रश्नयोः "त्वम्" इति समानांश इति हेतुना +एकेनैवोत्तरम्।
- "कालिदासेन किं नाटकं रचितम्? भवभीतिना किम्?" इत्यस्योत्तरे - "कालिदासभवभूतिभ्यां क्रमेण +अभिज्ञानशाकुन्तलम् उत्तररामचरितम् इति नाटके रचिते।" इति वा, "कालिदासेन अभिज्ञानशाकुन्तलम्, भवभूतिना +उत्तररामचरितं च रचितम्।" 
  - प्रश्नयोः "किं नाटकं रचितम्" इति समानांशः।
- "कालिदासेन किं महाकाव्यं रचितम्? भवभीतिना किं नाटकं रचितम्?" इत्यस्योत्तरे - "कालिदासेन कुमारसम्भवं नाम महाकाव्यम्, भवभूतिना +उत्तररामचरितं नाम नाटकं च रचितम्।" 
  - प्रश्नयोः "किं रचितम्" इति समानांशः।
- "सोमेन यजेत। ज्योतिष्टोमेन स्वर्गकामो यजेत।" = (पूर्वपक्षे) "सोमेन यजेत" +++(सोमद्रव्यविधानम्, याग उद्देश्यः)+++, "ज्योतिष्ठोमेन स्वर्गकामो यजेत" +++(यागविधानम्, फलविधानम् - अधिकारविधिः)+++। अत्र द्वितीयवाक्ये गौरवलक्षणो वाक्यभेद इष्यते। 
  - सिद्धान्तपक्षे तु नास्ति वाक्यभेदः - "सोमेन यजेत" +++(सोमविशिष्ट-यागविधानम्, इष्टम् उद्देश्यम् - उत्पत्तिविधिः)+++, "ज्योतिष्ठोमेन स्वर्गकामो यजेत" +++(फलविधानम् - अधिकारविधिः)+++।

### प्रत्युदाहरणम्
- "सोमेन यजेत।" इति श्रुतवाक्यम्। ततः कल्पितविधिः - "सोमद्रव्येण यागम् भावयेत्"। अत्र वाक्यं कल्पितम् इति हेतुना श्रुतवाक्येवाक्यभेदो न जातः - वाक्यान्तरस्य कल्पनात्।
  - श्रुतवाक्यस्यार्थः - "सोमविशिष्ट-यागेन+++(→विधेयम्)+++ +इष्टम्+++(√इष्+क्त →साध्यम्, उद्देश्यम्)+++ भावयेत्।"
  - कारिका - "श्रूयमाणस्य वाक्यस्य न्यूनाधिकविकल्पने। लक्षणावाक्यभेदादिदोषो नानुमिते ह्यसौ॥"

## विध्यावृत्तिलक्षणो वाक्यभेदः
- यदि कृतेर् अनेकानि विशेषणानि बोध्येरन्, तत्र गुरुतालक्षणवाक्यभेदो ऽपेक्ष्येत। "प्राप्ते कर्मणि नानेको विधातुं शक्यते गुणः। अप्राप्ते तु बिधीयन्ते बहवो ऽप्येकयत्नतः॥"
- "अग्निहोत्रं जुहोति। दध्ना ऽऽहवनीये जुहुयात्।"

## वाक्यभेद-परिहाराः
- वार्यते वाक्यभेदः क्वचिद् उपायैः।
- प्रकरणेषु प्राथमिकवाक्येषु - अन्वयानुपपत्तिनिवृत्तये लक्षणया विशिष्टस्य विधानम्।
  - सोमेन यजेत। सोमविशिष्ट-यागविषिष्ट-भावना विधीयते। 
- अर्थान्तरकलनम्
  - "उद्भिदा यजेत पशुकामः" इत्यत्र। 
    - पूर्वपक्षे - "उद्भिदा +++(द्रव्येण)+++ यागम् भावयेत्। यागेन पशून् भावयेद्" इति वाक्यद्वयं स्यात्। यत उभयत्र साध्यम्, साधनम् इति स्पष्टम् उक्तम् भवति, न किञ्चिद् अनन्वितम् भवति। 
    - तस्य स्थाने "उद्भिन्नामयागेन पशून् भावयेत्" इत्यवगतं चेत् तत्र वाक्यभेदो नापेक्ष्येत।
    - उभयत्रापि साधनम् एव विधेयम् भवति। साध्यं चोद्देश्यम्।
- (लक्षणां विनापि) विशिष्टभावनाविधानम्।
  - यद् आग्नेयो ऽष्टाकपालो ऽमावास्यायाञ् च पौर्णमास्याञ् चाच्युतो भवति।
    - अत्र हविर्देवतासम्बन्धो यागं विना सम्भवतीति यागशब्दो ऽर्थापत्त्या ऽध्याहृतः।
    - अग्निदेवताक+अष्टाकपालपुरोडाशद्रव्यक-अमावास्यापौर्णमासीकालाधिकरणक-यागविशिष्ट-भावनाद्वयम्। अग्नि-दैवत्य-पुरोडाश-द्रव्यकामावास्यादि-काल-कर्तव्य-यागेनेष्टं भावयेदिति वा।
- विशिष्ट-भावनान्तर-विधानम्।
  - "यावज्जीवम् अग्निहोत्रं जुहोति।" इत्यस्मिन् विधेयद्वयम् आपाद्येत - "यावज्जीवम्", "अग्निहोत्रम्" इत्येताभ्याम्, येन वाक्यभेद इष्टः स्यात्। ["अग्निहोत्रं जुहोति।" इत्यस्मिन् स्वर्गदायकत्वेन विहितम् अग्निहोत्रम् काम्यप्रयोगः।] "यावज्जीवम् अग्निहोत्रं जुहोति।" इत्यस्मिन् तु विहितम् अग्निहोत्रम् नित्यप्रयोगः। अत्र भावनाभेदः। नित्यप्रयोगस्य +इतिकर्तव्यतायां न भवति काम्यार्थसङ्कल्पः, अङ्गानि यथाशक्त्य् अनुष्ठीयन्ते।