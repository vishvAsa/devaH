---
title: सान्नायकर्म
unicode_script: devanagari
---

## अधिकारी
नासोमयाजी संनयेत्संनयेद्वा ८  

## देवता
नागतश्रीर्महेन्द्रं यजेत । त्रयो वै गतश्रिय +++(येन गता प्राप्ता श्रीः - वेद-शुश्रुवान्, वैशेषु ग्रामणी, राजन्य)+++ इत्युक्तम्  +++(अन्ये त्विन्द्रम्। यथाकामं वर्षम् इन्द्रमिष्ट्वा पश्चाद् महेन्द्रं यजेरन्।)+++९  
और्वो गौतमो भारद्वाजस्, ते ऽनन्तरं सोमेज्याया महेन्द्रं यजेरन् +++(प्राक् तु नित्यमिन्द्रम् - नैतेषां संवत्सरादूर्ध्वम् महेन्द्रयागे ऽधिकारः।)+++१०  
यो वा कश्चित् +++(अनन्तरं सोमेज्यायाः)+++११  


## कालः, उच्छेषण-व्यवस्था
अमावास्यायां +++(क्रियायां - कर्मसूचकोऽत्र प्रयोगः)+++ रात्र्यां स्वयं यजमानो यवाग्वा+++(=यवपिष्टजलपाकेन)+++ ऽऽग्निहोत्रं जुहोत्य् अग्निहोत्रोच्छेषणम् आतञ्चनार्थं+++(=घनीभावाय)+++ निदधाति १  
नास्यैतां रात्रिं कुमाराश् चन+++(=अपि)+++ पयसो लभन्ते २  

## पात्रसंस्कारः
अग्नीन् परिस्तीर्याग्निम् अग्नी वा सांनाय्यपात्राणि प्रक्षाल्योत्तरेण गार्हपत्यं दर्भान् संस्तीर्य द्वन्द्वं न्युञ्चि प्रयुनक्ति ४  
कुम्भीं, शाखापवित्रम् +++(=दर्भत्रयसहिता शलाका)+++, अभिधानीं+++(=वत्सबन्धनरज्जुः)+++ निदाने +++(=गोपृष्ठपादबन्धनरज्जुः)+++, दारुपात्रं, दोहनम्, अयस्पात्रं दारुपात्रं वापिधानार्थम्, अग्निहोत्रहवनीम्, उपवेषं +++(=अग्नौ अपसारणार्थं प्रयुज्यमानं)+++ च ५  

समाव् अप्रच्छिन्नाग्रौ दर्भौ प्रादेशमात्रौ पवित्रे कुरुते ६  
"पवित्रे स्थो, वैष्णवी वायुर् वां मनसा पुनात्वि"ति तृणं काष्ठं वान्तर्धाय छिनत्ति ७  
न नखेन ८  
"विष्णोर् मनसा पूते स्थ" इत्यद्भिरनुमृज्य  

पवित्रान्तर्हितायाम् अग्निहोत्रहवण्याम् अप आनीयोदगग्राभ्यां पवित्राभ्यां प्रोक्षणीर् उत्पुनाति - "देवो वः सवितोत्पुनात्वि"ति प्रथमम् । "अच्छिद्रेण पवित्रेणे"ति द्वितीयम् । "वसोः सूर्यस्य रश्मिभिरि"ति तृतीयम् ९  
"आपो देवीर् अग्रे पुव" इत्यभिमन्त्र्य  

उत्तानानि पात्राणि पर्यावर्त्य  
"शुन्धध्वं दैव्याय कर्मण" इति त्रिः प्रोक्ष्य  
+++(प्रश्चात् प्रयोगाय)+++ प्रज्ञाते पवित्रे निदधाति ।  

"आपो देवीः शुद्धा स्थेमा पात्राणि शुन्धत ।  
उपातङ्क्याय देवानां पर्णवल्कमुत शुन्धत ।  
देवेन सवित्रोत्पूता वसोः सूर्यस्य रश्मिभिः ।  
गां दोहपवित्रे रज्जुं सर्वा पात्राणि शुन्धते"ति प्रोक्ष्यमाणान्य् अभिमन्त्र्य  
"एता आचरन्ति मधुमद् दुहानाः  
प्रजावतीर्यशसो विश्वरूपाः ।  
बह्वीर् भवन्तीर् उपजायमाना  
इह व इन्द्रो रमयतु गाव" इति गा +++(गोष्ठाद् विहारसमीपम्)+++ आयतीः प्रतीक्षते यजमानः १०

"निष्टप्तं रक्षो निष्टप्तो ऽघशंस" इति गार्हपत्ये सांनाय्यपात्राणि प्रतितप्य  
"धृष्टिरसि ब्रह्म यच्छे"त्युपवेषमादाय  
"निरूढं जन्यं भयं निरूढाः सेना अभीत्वरीरि"ति गार्हपत्याद् उदीचो ऽङ्गारान् निरूह्य  
"मातरिश्वनो घर्मो ऽसी"ति तेषु कुम्भीमधिश्रयति १  
"अप्रस्रंसाय यज्ञस्योखे उपदधाम्यहम् ।  
पशुभिः संनीतं बिभृताम् इन्द्राय शृतं दधी"ति वा २  
"भृगूणामङ्गिरसां तपसा तप्यस्वे"ति प्रदक्षिणम् अङ्गारैः पर्यूह्य  
"वसूनां पवित्रमसी"ति तस्यां प्रागग्रं शाखापवित्रम् अत्यादधाति ३ उदक् प्रातः ४  
कुम्भीमन्वार+++(ल)+++भ्य+++(=स्पृष्ट्वा)+++ वाचं यच्छति +++(यज्ञमन्त्रप्रयोगमन्तरा)+++ ५ पवित्रं वा धारयन्नास्ते +++(वाग्यतः)+++ ६  

## गोदोहः
हुते सायम् अग्निहोत्रे सायन्दोहं दोहयति ३  
"अदित्यै रास्नासीत्य्" अभिधानीम् आदत्ते ७  
"त्रयस्त्रिंशे ऽसि तन्तूनां पवित्रेण सहागहि ।  
शिवेयं रज्जुर् अभिधान्य् अघ्नियाम् उपसेवतामि"त्यादीयमानाम् अभिमन्त्रयते यजमानः ८  
पूषासीति वत्सम् अभिदधाति+++(=बध्नाति)+++ ९  
"उपसृष्टां+++(=उपगतवत्सां)+++ मे प्रब्रूतादि"ति +++(दोग्धारं)+++ संप्रेष्यति १०  
+++(दोग्धा)+++ "उपसृजामी"त्यामन्त्रयते  +++(अध्वर्युम्)+++।  
"अयक्ष्मा वः प्रजया संसृजामि  
रायस्पोषेण बहुला भवन्तीरि"ति वत्सम् उपसृजति ११  
"गां चोपसृष्टां विहारं चान्तरेण मा संचारिष्टे"ति संप्रेष्यति +++(जनान् अध्वर्युः)+++ १२ "यद्युपसृष्टां व्यवेयात्, सांनाय्यं मा विलोपी"ति ब्रूयात् +++(प्रायश्चित्ते)+++१३  
"उपसीदामी"त्यामन्त्रयते ।  
"अयक्ष्मा वः प्रजया संसृजामि  
रायस्पोषेण बहुला भवन्तीः ।  
ऊर्जं पयः पिन्वमाना घृतं च  
जीवन्तीरुप वः सदेयमि"ति दोग्धोपसीदति १४  
न श्रूद्रो दुह्याद् दुह्याद् वा +++(इति विकल्पः)+++१५  
दारुपात्रे दोग्धि १६

उपसृष्टां दुह्यमानां धाराघोषं च यजमानो ऽनुमन्त्रयते -  "अयक्ष्मा वः प्रजया संसृजामी"त्युपसृष्टाम् ,  
"द्यौश्चेमं यज्ञं पृथिवी च संदुहाताम् । धाता सोमेन सह वातेन वायुः । यजमानाय द्रविणं दधात्वि"ति दुह्यमानाम् १७  
"उत्सं दुहन्ति कलशं चतुर्बिलम्  
इडां देवीं मधुमतीं सुवर्विदम् ।  
तदिन्द्राग्नी जिन्वतं सूनृतावत्  
तद् यजमानम् अमृतत्वे दधात्वि"ति धाराधोषम् १  

दुग्ध्वा हरति +++(अध्वर्यवे दोग्धा)+++ २  
तं पृच्छति - "काम् अधुक्षः प्र णो ब्रूहि - इन्द्राय हविर् इन्द्रियमि"ति ३  
"अमूमि"ति निर्दिशति +++(नाम्ना)+++, ततः "यस्यां देवानां मनुष्याणां पयो हितमि"ति प्रत्याह +++(दोग्धा)+++४  
"सा विश्वायुरि"त्यनुमन्त्रयते ५  
"देवस्त्वा सविता पुनातु, वसोः पवित्रेण शतधारेण सुपुवे"ति कुम्भ्यां तिरः पवित्रमासिञ्चति ६  
"हुत स्तोको हुतो द्रप्स" इति विप्रुषो+++(=बिन्दवः?)+++ ऽनुमन्त्रयते ७  

एवं द्वितीयां तृतीयां च दोहयति ८  
"सा विश्वव्यचा" इति द्वितीयामनुमन्त्रयते । "सा विश्वकर्मे"ति तृतीयाम् ९  

तिस्रो दोहयित्वा -  
"बहु दुग्धीन्द्राय देवेभ्यो  
हव्यमाप्यायतां पुनः ।  
वत्सेभ्यो मनुष्येभ्यः  
पुनर्दोहाय कल्पतामि"ति त्रिर् +++(उक्त्वा)+++ {वाचं विसृज्य}+++(=वाङ्नियमान् निवर्त्य)+++  
+++(कुम्भीं)+++ अनन्वार+++(ल)+++भ्य  
तूष्णीम् उत्तरा दोहयित्वा +++(होमातिरिक्त-प्रयोजनाय?)+++  
दोहने ऽप आनीय  
"संपृक्ष्यध्वम् ऋतावरीरि"ति कुम्भ्यां +++(दोहन)+++संक्षालनम् +++(जलम्)+++ आनीय  
+अविष्यन्दयन् सुशृतं करोति १०

"दृंह गा, दृंह गोपतिं, मा वो यज्ञपती रिषदि"ति वर्त्म कुर्वन् +++(लक्षणया =कर्षन्)+++ प्रागुद्वासयत्युदक् प्रागुदग्वा ११  

## हविर्व्यवस्था
एकस्या द्वयोस् तिसृणां वा +एकाहे द्व्यहे त्र्यहे वा पुरस्ताद् उपवसथाद्+++(=प्रधानकर्मणः पूर्वदिनात्)+++ आतञ्चनार्थं दोहयित्वा, सन्ततम् +++(काले काले)+++ अभिदुहन्त्य् ओ+++(आ+उ)+++पवसथात् १२  

तेन शीत+++(कुम्भी)+++बुध्नम्+++(=तलम्)+++ आतनक्ति+++(=आतञ्जनं करोतिष्)+++ १३  
"सोमेन त्वातनच्मीन्द्राय दधी"ति दध्ना +++(आतनक्ति)+++१४
"यज्ञस्य संततिरसि, यज्ञस्य त्वा सन्ततिम् अनुसन्तनोमी"त्यग्निहोत्रोच्छेषणम् अन्ववधाय  
"अयं पयः सोमं कृत्वा स्वां योनिमपिगच्छतु ।  
+++(पलाशे प्रयुज्यमाने)+++ "पर्णवल्कः+++(=पलाशशकलः)+++ पवित्रं सौम्यः सोमाद्धि निर्मित" इति परिवासन+++(=छेदन)+++शकलम् अन्ववदधाति १५  
ओषधयः+++(=व्रीह्यादयः)+++ पूतिकाः+++(=लताविशेषाः)+++ क्वलास्+++(=बदरीफलानि)+++ तण्डुलाः पर्णवल्का+++(=पलाशशकलानि)+++ इत्यातञ्चनविकल्पाः १  
उच्छेषणाभावे तण्डुलैरातञ्च्यात्, तण्डुलाभाव ओषधीभिः २  

### पिधानम्
"आपो हविःषु जागृत  
यथा देवेषु जाग्रथ ।  
एवमस्मिन्यज्ञे यजमानाय जागृते"त्ययस्पात्रे दारुपात्रे वाप आनीय  
"अदस्तम् असि, विष्णवे त्वा यज्ञायापि दधाम्यहम् ।  
अद्भिर् अरिक्तेन पात्रेण याः पूताः परिशेरत" इति +++(=पात्रेण)+++ तेन+अपिदधाति ।  
अमृन्मयं देवपात्रं यज्ञस्यायुषि प्रयुज्यताम् । "तिरः पवित्रमतिनीता आपो धारय मातिगुरि"ति यजमानो जपति ३  
यदि मृन्मयेनापिदध्यात्तृणं काष्ठं वा ऽपिधाने ऽनुप्रविध्येत् ४  
"विष्णो हव्यं रक्षस्वे"त्यनधो निदधाति ५
"इमौ पर्णं च दर्भं च देवानां हव्यशोधनौ ।  
प्रातर् वेषाय गोपाय विष्णो हव्यं हि रक्षसी"ति +++(पूर्वं)+++ प्रज्ञातं शाखापवित्रं निदधाति ६

## प्रातर्दोहः
तयैव शाखया दर्भैर् वा सायंदोहवत् प्रातर् दोहाय वत्सान् अपाकरोति ७
उपधाय कपालानि, सायंदोहवत् प्रातर्दोहं दोहयति ।  
आतञ्चनापिधाने निधानं च निवर्तते ।

