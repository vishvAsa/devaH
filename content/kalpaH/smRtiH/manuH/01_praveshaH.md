+++
title = "०१ प्रवेशः"

+++

## ऋषिप्रश्नः
मनुम् एकाग्रम् आसीनम्  
अभिगम्य महर्षयः ।  
प्रतिपूज्य यथान्यायम्  
इदं वचनम् अब्रुवन्  ॥ १.१ ॥  

भगवन् सर्ववर्णानां  
यथावद् अनुपूर्वशः ।  
अन्तरप्रभवानां च  
धर्मान् नो वक्तुम् अर्हसि  ॥ १.२ ॥  

त्वम् एको ह्य् अस्य सर्वस्य  
विधानस्य स्वयम्भुवः ।  
अचिन्त्यस्याऽप्रमेयस्य  
कार्यतत्त्वार्थवित् प्रभो  ॥ १.३ ॥  

स तैः पृष्टस् तथा सम्यग्  
अमितौजा महात्मभिः ।  
प्रत्युवाचाऽर्च्य तान् सर्वान्  
महर्षीञ् श्रूयताम् इति  ॥ १.४ ॥  

## लोकोत्पत्तिः
आसीद् इदं तमोभूतम्  
अप्रज्ञातम् अलक्षणम् ।  
अप्रतर्क्यम् अविज्ञेयं  
प्रसुप्तम् इव सर्वतः  ॥ १.५ ॥  

ततः स्वयम्भूर् भगवान्  
अव्यक्तो व्यञ्जयन्न् इदम् ।  
महाभूतादि वृत्तौजाः  
प्रादुर् आसीत् तमोनुदः  ॥ १.६ ॥  

यो ऽसाव् अतीन्द्रियग्राह्यः  
सूक्ष्मो ऽव्यक्तः सनातनः ।  
सर्वभूतमयो ऽचिन्त्यः  
स एव स्वयम् उद्बभौ [मेधातिथिपाठः - स एष]  ॥ १.७ ॥  

सो ऽभिध्याय शरीरात् स्वात्  
सिसृक्षुर् विविधाः प्रजाः ।  
अप एव ससर्जादौ  
तासु वीर्यम् अवासृजत्  ॥ १.८ ॥  

तद् अण्डम् अभवद् +धैमं  
सहस्रांशुसम-प्रभम् ।  
तस्मिञ् जज्ञे स्वयं  
ब्रह्मा सर्वलोकपितामहः  ॥ १.९ ॥  

आपो नरा इति प्रोक्ता  
आपो वै नरसूनवः ।  
ता यद् अस्यायनं पूर्वं  
तेन नारायणः स्मृतः  ॥ १.१० ॥  

यत् तत् कारणम् अव्यक्तं  
नित्यं सद्-असद्-आत्मकं ।  
तद्-विसृष्टः स पुरुषो  
लोके ब्रह्मेति कीर्त्यते  ॥ १.११ ॥  

तस्मिन्न् अण्डे स भगवान्  
उषित्वा परिवत्सरम् ।  
स्वयम् एवात्मनो ध्यानात्  
तद् अण्डम् अकरोद् द्विधा  ॥ १.१२ ॥  

ताभ्यां स शकलाभ्यां च  
दिवं भूमिं च निर्ममे ।  
मध्ये व्योम दिशश् चाऽष्टाव्  
अपां स्थानं च शाश्वतं  ॥ १.१३ ॥  

उद्बबर्हात्मनश् चैव  
मनः सद्-असद्-आत्मकम् ।  
मनसश् चाऽप्य् अहङ्कारम्  
अभिमन्तारम् ईश्वरम् [मेधातिथिपाठः - अहङ्कारम्]  ॥ १.१४ ॥  

महान्तम् एव चात्मानं  
सर्वाणि त्रि-गुणानि च ।  
विषयाणां ग्रहीतॄणि  
शनैः पञ्चेन्द्रियाणि च  ॥ १.१५ ॥  

तेषां त्व् अवयवान् सूक्ष्मान्  
षण्णाम् अप्य् अमितौजसाम् ।  
सन्निवेश्यात्ममात्रासु  
सर्वभूतानि निर्ममे [मेधातिथिपाठः - सन्निवेश्य]  ॥ १.१६ ॥  

यन् मूर्त्य्-अवयवाः सूक्ष्मास्  
तानीमान्य् आश्रयन्ति षट् ।  
तस्माच् छरीरम् इत्य् आहुस्  
तस्य मूर्तिं मनीषिणः  ॥ १.१७ ॥  

तद् आविशन्ति भूतानि  
महान्ति सह कर्मभिः ।  
मनश् चाऽवयवैः सूक्ष्मैः  
सर्वभूतकृद् अव्ययम्  ॥ १.१८ ॥  

तेषाम् इदं तु सप्तानां  
पुरुषाणां महौजसाम् ।  
सूक्ष्माभ्यो मूर्तिमात्राभ्यः  
सम्भवत्य् अव्ययाद् व्ययम्  ॥ १.१९ ॥  

आद्याद्यस्य गुणं त्व् एषाम्  
अवाप्नोति परः परः ।  
यो यो यावतिथश् चैषां  
स स तावद् गुणः स्मृतः  ॥ १.२० ॥  

सर्वेषां तु स नामानि  
कर्माणि च पृथक् पृथक् ।  
वेदशब्देभ्य एवादौ  
पृथक् संस्थाश् च निर्ममे  ॥ १.२१ ॥  

कर्मात्मनां च देवानां  
सो ऽसृजत् प्राणिनां प्रभुः ।  
साध्यानां च गणं सूक्ष्मं  
यज्ञं चैव सनातनम्  ॥ १.२२ ॥  

अग्नि-वायु-रविभ्यस् तु  
त्रयं ब्रह्म सनातनम् ।  
दुदोह यज्ञसिद्ध्य्-अर्थम्  
ऋग्-यजुः-साम-लक्षणम्  ॥ १.२३ ॥  

कालं कालविभक्तीश् च  
नक्षत्राणि ग्रहांस् तथा ।  
सरितः सागराञ् शैलान्  
समानि विषमानि च  ॥ १.२४ ॥  

तपो वाचं रतिं चैव  
कामं च क्रोधम् एव च ।  
सृष्टिं ससर्ज चैवेमां  
स्रष्टुम् इच्छन्न् इमाः प्रजाः  ॥ १.२५ ॥  

कर्मणां च विवेकार्थं  
धर्माधर्मौ व्यवेचयत् [क्:विवेकाय] ।  
द्वन्द्वैर् अयोजयच् चेमाः  
सुख-दुःखादिभिः प्रजाः  ॥ १.२६ ॥  

अण्व्यो मात्रा विनाशिन्यो  
दशार्धानां तु याः स्मृताः ।  
ताभिः सार्धम् इदं सर्वं  
सम्भवत्य् अनुपूर्वशः  ॥ १.२७ ॥  

यं तु कर्मणि यस्मिन् स  
न्ययुङ्क्त प्रथमं प्रभुः ।  
स तद् एव स्वयं भेजे  
सृज्यमानः पुनः पुनः  ॥ १.२८ ॥  

हिंस्राहिंस्रे मृदु-क्रूरे  
धर्माधर्माव् ऋतानृते ।  
यद् यस्य सो ऽदधात् सर्गे  
तत् तस्य स्वयम् आविशत्  ॥ १.२९ ॥  

यथा र्तु-लिङ्गान्य् ऋतवः  
स्वयम् एव र्तुपर्यये ।  
स्वानि स्वान्य् अभिपद्यन्ते  
तथा कर्माणि देहिनः  ॥ १.३० ॥  

लोकानां तु विवृद्ध्य्-अर्थं  
मुख-बाहूरु-पादतः ।  
ब्राह्मणं क्षत्रियं वैश्यं  
शूद्रं च निरवर्तयत्  ॥ १.३१ ॥  

द्विधा कृत्वात्मनो देहम्  
अर्धेन पुरुषो ऽभवत् ।  
अर्धेन नारी तस्यां स  
विराजम् असृजत् प्रभुः  ॥ १.३२ ॥  

तपस् तप्त्वासृजद् यं तु  
स स्वयं पुरुषो विराट् ।  
तं मां वित्ताऽस्य सर्वस्य  
स्रष्टारं द्विजसत्तमाः  ॥ १.३३ ॥  

अहं प्रजाः सिसृक्षुस् तु  
तपस् तप्त्वा सु-दुश्चरम् ।  
पतीन् प्रजानाम् असृजं  
महर्षीन् आदितो दश  ॥ १.३४ ॥  

मरीचिम् अत्र्य्-अङ्गिरसौ  
पुलस्त्यं पुलहं क्रतुम् ।  
प्रचेतसं वसिष्ठं च  
भृगुं नारदम् एव च  ॥ १.३५ ॥  

एते मनूंस् तु सप्तान् यान्  
असृजन् भूरितेजसः ।  
देवान् देवनिकायांश् च  
महर्षींश् चाऽमितौजसः  ॥ १.३६ ॥  

यक्ष-रक्षः-पिशाचांश् च  
गन्धर्वाप्सरसो ऽसुरान् ।  
नागान् सर्पान् सुपर्णांश् च  
पितॄणांश् च पृथग्गणम् [मेधातिथिपाठः - पितॄणां]  ॥ १.३७ ॥  

विद्युतो ऽशनि-मेघांश् च  
रोहितेन्द्रधनूंषि च ।  
उल्कानिर्घात-केतूंश् च  
ज्योतींष्य् उच्चावचानि च  ॥ १.३८ ॥  

किन्नरान् वानरान् मत्स्यान्  
विविधांश् च विहङ्गमान् ।  
पशून् मृगान् मनुष्यांश् च  
व्यालांश् चोभयतोदतः  ॥ १.३९ ॥  

कृमि-कीट-पतङ्गांश् च  
यूका-मक्षिक-मत्कुणम् ।  
सर्वं च दंश-मशकं  
स्थावरं च पृथग्विधम्  ॥ १.४० ॥  

एवम् एतैर् इदं सर्वं  
मन्-नियोगान् महात्मभिः ।  
यथाकर्म तपोयोगात्  
सृष्टं स्थावर-जङ्गमम्  ॥ १.४१ ॥  

येषां तु यादृषं कर्म  
भूतानाम् इह कीर्तितम् ।  
तत् तथा वो ऽभिधास्यामि  
क्रमयोगं च जन्मनि  ॥ १.४२ ॥  

पशवश् च मृगाश् चैव  
व्यालाश् चोभयतोदतः ।  
रक्षांसि च पिशाचाश् च  
मनुष्याश् च जरायुजाः [मेधातिथिपाठः - मनुषाश् च]  ॥ १.४३ ॥  

अण्डाजाः पक्षिणः सर्पा  
नक्रा मत्स्याश् च कच्छपाः ।  
यानि चैवमेधातिथिपाठः - प्रकाराणि  
स्थलजान्य् औदकानि च  ॥ १.४४ ॥  

स्वेदजं दंश-मशकं  
यूका-मक्षिक-मत्कुणम् ।  
ऊष्मणश् चोपजायन्ते  
यच् चाऽन्यत् किं चिद् ईदृषम्  ॥ १.४५ ॥  

उद्भिज्जाः स्थावराः सर्वे  
बीज-काण्डप्ररोहिणः ।  
ओषध्यः फलपाकान्ता  
बहु-पुष्प-फलोपगाः  ॥ १.४६ ॥  

अपुष्पाः फलवन्तो ये  
ते वनस्पतयः स्मृताः ।  
पुष्पिणः फलिनश् चैव  
वृक्षास् तूभयतः स्मृताः  ॥ १.४७ ॥  

गुच्छ-गुल्मं तु विविधं  
तथैव तृणजातयः ।  
बीज-काण्डरुहाण्य् एव  
प्रताना वल्ल्य एव च  ॥ १.४८ ॥  

तमसा बहु-रूपेण  
वेष्टिताः कर्महेतुना ।  
अन्तः-सञ्ज्ञा भवन्त्य् एते  
सुख-दुःख-समन्विताः  ॥ १.४९ ॥  

एतद्-अन्तास् तु गतयो  
ब्रह्माद्याः समुदाहृताः ।  
घोरे ऽस्मिन् भूतसंसारे  
नित्यं सततयायिनि  ॥ १.५० ॥  

एवं सर्वं स सृष्ट्वेदं  
मां चाऽचिन्त्य-पराक्रमः ।  
आत्मन्य् अन्तर्दधे भूयः  
कालं कालेन पीडयन्  ॥ १.५१ ॥  

## लयः
यदा स देवो जागर्ति  
तद् एवं चेष्टते जगत् ।  
यदा स्वपिति शान्तात्मा  
तदा सर्वं निमीलति  ॥ १.५२ ॥+++(5)+++  

तस्मिन् स्वपिति तु स्वस्थे  
कर्मात्मानः शरीरिणः [मेधातिथिपाठः - स्वपति] ।  
स्वकर्मभ्यो निवर्तन्ते  
मनश् च ग्लानिम् ऋच्छति  ॥ १.५३ ॥  

युगपत् तु प्रलीयन्ते  
यदा तस्मिन् महात्मनि ।  
तदायं सर्वभूतात्मा  
सुखं स्वपिति निर्वृतः  ॥ १.५४ ॥  

## जीवयात्रा
तमो ऽयं तु समाश्रित्य  
चिरं तिष्ठति सेन्द्रियः ।  
न च स्वं कुरुते कर्म  
तदोत्क्रामति मूर्तितः  ॥ १.५५ ॥  

यदाणुमात्रिको भूत्वा  
बीजं स्थास्नु चरिष्णु च ।  
समाविशति संसृष्टस्  
तदा मूर्तिं विमुञ्चति  ॥ १.५६ ॥  

एवं स जाग्रत्-स्वप्नाभ्याम्  
इदं सर्वं चराचरम् ।  
सञ्जीवयति चाऽजस्रं  
प्रमापयति चाऽव्ययः  ॥ १.५७ ॥  

## शास्त्रपरम्परा
इदं शास्त्रं तु कृत्वासौ  
माम् एव स्वयम् आदितः ।  
विधिवद् ग्राहयाम् आस  
मरीच्य्-आदींस् त्व् अहं मुनीन्  ॥ १.५८ ॥  

एतद् वो ऽयं भृगुः शास्त्रं  
श्रावयिष्यत्य् अशेसतः ।  
एतद् +धि मत्तो ऽधिजगे  
सर्वम् एषो ऽखिलं मुनिः  ॥ १.५९ ॥+++(5)+++  

ततस् तथा स तेनोक्तो  
महर्षि-मनुना भृगुः ।  
तान् अब्रवीद् ऋषीन् सर्वान्  
प्रीतात्मा श्रूयताम् इति  ॥ १.६० ॥  

## मन्वन्तराणि कालमानञ्च
स्वायम्भुवस्याऽस्य मनोः  
षड्वंश्या मनवो ऽपरे ।  
सृष्टवन्तः प्रजाः स्वाः स्वा  
महात्मानो महौजसः  ॥ १.६१ ॥  

स्वारोचिषश् चोत्तमश् च  
तामसो रैवतस् तथा ।  
चाक्षुषश् च महातेजा  
विवस्वत्-सुत एव च  ॥ १.६२ ॥  

स्वायम्भुवाद्याः सप्तैते  
मनवो भूरितेजसः ।  
स्वे स्वे ऽन्तरे सर्वम् इदम्  
उत्पाद्यापुश् चराचरम्  ॥ १.६३ ॥  

निमेषा दश चाऽष्टौ च  
काष्ठा त्रिंशत् तु ताः कला ।  
त्रिंशत् कला मुहूर्तः स्याद्  
अहोरात्रं तु तावतः  ॥ १.६४ ॥  

अहोरात्रे विभजते  
सूर्यो मानुष-दैविके ।  
रात्रिः स्वप्नाय भूतानां  
चेष्टायै कर्मणाम् अहः  ॥ १.६५ ॥  

पित्र्ये रात्र्य्-अहनी मासः  
प्रविभागस् तु पक्षयोः ।  
कर्म-चेष्टास्व् अहः कृष्णः  
शुक्लः स्वप्नाय शर्वरी  ॥ १.६६ ॥  

दैवे रात्र्य्-अहनी वर्षं  
प्रविभागस् तयोः पुनः ।  
अहस् तत्रोदगयनं  
रात्रिः स्याद् दक्षिणायनम्  ॥ १.६७ ॥  

ब्राह्मस्य तु क्षपाहस्य  
यत् प्रमाणं समासतः ।  
एकैकशो युगानां तु  
क्रमशस् तन् निबोधत  ॥ १.६८ ॥  

चत्वार्य् आहुः सहस्राणि  
वर्साणां तत् कृतं युगम् ।  
तस्य तावच् छती सन्ध्या  
सन्ध्यांशश् च तथाविधः  ॥ १.६९ ॥  

इतरेषु स-सन्ध्येषु  
स-सन्ध्यांशेषु च त्रिषु ।  
एकापायेन वर्तन्ते  
सहस्राणि शतानि च  ॥ १.७० ॥  

यद् एतत् परिसङ्ख्यातम्  
आदाव् एव चतुर्युगम् ।  
एतद् द्वादशसाहस्रं  
देवानां युगम् उच्यते  ॥ १.७१ ॥  

दैविकानां युगानां तु  
सहस्रं परिसङ्ख्यया ।  
ब्राह्मम् एकम् अहर् ज्ञेयं  
तावतीं रात्रिम् एव च [मेधातिथिपाठः - तावती रात्रिर् एव च]  ॥ १.७२ ॥  

तद् वै युगसहस्रान्तं  
ब्राह्मं पुण्यम् अहर् विदुः ।  
रात्रिं च तावतीम् एव  
ते ऽहोरात्रविदो जनाः  ॥ १.७३ ॥  

## सृष्टिचक्रम्
तस्य सो ऽहर्-निशस्याऽन्ते  
प्रसुप्तः प्रतिबुध्यते ।  
प्रतिबुद्धश् च सृजति  
मनः सद्-असद्-आत्मकम्  ॥ १.७४ ॥  

मनः सृष्टिं विकुरुते  
चोद्यमानं सिसृक्षया ।  
आकाशं जायते तस्मात्  
तस्य शब्दं गुणं विदुः  ॥ १.७५ ॥  

आकाशात् तु विकुर्वाणात्  
सर्वगन्धवहः शुचिः ।  
बलवाञ् जायते वायुः  
स वै स्पर्श-गुणो मतः  ॥ १.७६ ॥  

वायोर् अपि विकुर्वाणाद्  
विरोचिष्णु तमोनुदम् ।  
ज्योतिर् उत्पद्यते भास्वत्  
तद् रूप-गुणम् उच्यते  ॥ १.७७ ॥  

ज्योतिषश् च विकुर्वाणाद्  
आपो रस-गुणाः स्मृताः ।  
अद्भ्यो गन्ध-गुणा भूमिर्  
इत्य् एषा सृष्टिर् आदितः  ॥ १.७८ ॥  

यद् प्राग् द्वादशसाहस्रम्  
उदितं दैविकं युगम् ।  
तद् एकसप्तति-गुणं  
मन्वन्तरम् इहोच्यते  ॥ १.७९ ॥  

मन्वन्तराण्य् असङ्ख्यानि  
सर्गः संहार एव च ।  
क्रीडन्न् इवैतत् कुरुते  
परमेष्ठी पुनः पुनः  ॥ १.८० ॥  

## युगेषु धर्मकलाः
चतुष्पात् सकलो धर्मः  
सत्यं चैव कृते युगे ।  
नाऽधर्मेणागमः कश् चिन्  
मनुष्यान् प्रति वर्तते [मेधातिथिपाठः - उपवर्तते]  ॥ १.८१ ॥  

इतरेष्व् आगमाद् धर्मः  
पादशस् त्व् अवरोपितः ।  
चौरिकानृत-मायाभिर्  
धर्मश् चाऽपैति पादशः  ॥ १.८२ ॥  

अरोगाः सर्वसिद्धार्थाश्  
चतुर्वर्षशतायुषः ।  
कृते त्रेतादिषु ह्य् एषां  
आयुर् ह्रसति पादशः [व्। वयो ह्रसति]  ॥ १.८३ ॥  

वेदोक्तम् आयुर् मर्त्यानाम्  
आशिषश् चैव कर्मणाम् ।  
फलन्त्य् अनुयुगं लोके  
प्रभावश् च शरीरिणाम्  ॥ १.८४ ॥  

अन्ये कृतयुगे धर्मास्  
त्रेतायां द्वापरे ऽपरे [मेधातिथिपाठः - परे] ।  
अन्ये कलियुगे नॄणां  
युगह्रासानुरूपतः  ॥ १.८५ ॥  

तपः परं कृतयुगे  
त्रेतायां ज्ञानम् उच्यते ।  
द्वापरे यज्ञम् एवाहुर्  
दानम् एकं कलौ युगे  ॥ १.८६ ॥  

## वर्णकर्माणि
सर्वस्याऽस्य तु सर्गस्य  
गुप्त्य्-अर्थं स महा-द्युतिः ।  
मुख-बाहूरु-पज्जानां  
पृथक्कर्माण्य् अकल्पयत्  ॥ १.८७ ॥  

अध्यापनम् अध्ययनं  
यजनं याजनं तथा ।  
दानं प्रतिग्रहं चैव  
ब्राह्मणानाम् अकल्पयत्  ॥ १.८८ ॥  

प्रजानां रक्षणं दानम्  
इज्याध्ययनम् एव च ।  
विषयेष्व् अप्रसक्तिश् च  
क्षत्रियस्य समासतः [मेधातिथिपाठः - समादिशत्]  ॥ १.८९ ॥  

पशूनां रक्षणं दानम्  
इज्याध्ययनम् एव च ।  
वणिक्पथं कुसीदं च  
वैश्यस्य कृषिम् एव च  ॥ १.९० ॥  

एकम् एव तु शूद्रस्य  
प्रभुः कर्म समादिशत् ।  
एतेषाम् एव वर्णानां  
शुश्रूषाम् अनसूयया  ॥ १.९१ ॥  

## ब्राह्मणजेष्ठता
ऊर्ध्वं नाभेर् मेध्यतरः  
पुरुषः परिकीर्तितः ।  
तस्मान् मेध्यतमं त्व् अस्य  
मुखम् उक्तं स्वयम्भुवा  ॥ १.९२ ॥  

उत्तमाङ्गोद्भवाज् ज्येष्ठ्याद्  
ब्रह्मणश् चैव धारणात् [मेधातिथिपाठः - ज्यैष्ठ्याद्] ।  
सर्वस्यैवाऽस्य सर्गस्य  
धर्मतो ब्राह्मणः प्रभुः  ॥ १.९३ ॥  

तं हि स्वयम्भूः स्वाद्  
आस्यात् तपस् तप्त्वादितो ऽसृजत् ।  
हव्य-कव्याभिवाह्याय  
सर्वस्याऽस्य च गुप्तये  ॥ १.९४ ॥  

यस्यास्येन सदाश्नन्ति  
हव्यानि त्रिदिवौकसः ।  
कव्यानि चैव पितरः  
किं भूतम् अधिकं ततः  ॥ १.९५ ॥  

भूतानां प्राणिनः श्रेष्ठाः  
प्राणिनां बुद्धिजीविनः ।  
बुद्धिमत्सु नराः श्रेष्ठा  
नरेषु ब्राह्मणाः स्मृताः  ॥ १.९६ ॥  

ब्राह्मणेषु च विद्वांसो  
विद्वत्सु कृत-बुद्धयः ।  
कृत-बुद्धिषु कर्तारः  
कर्तृषु ब्रह्मवेदिनः  ॥ १.९७ ॥  

उत्पत्तिर् एव विप्रस्य  
मूर्तिर् धर्मस्य शाश्वती ।  
स हि धर्मार्थम् उत्पन्नो  
ब्रह्मभूयाय कल्पते  ॥ १.९८ ॥  

ब्राह्मणो जायमानो हि  
पृथिव्याम् अधिजायते ।  
ईश्वरः सर्वभूतानां  
धर्मकोशस्य गुप्तये  ॥ १.९९ ॥  

सर्वं स्वं ब्राह्मणस्येदं  
यत् किं चिज् जगतीगतं ।  
श्रैष्ठ्येनाऽभिजनेनेदं  
सर्वं वै ब्राह्मणो ऽर्हति  ॥ १.१०० ॥  

स्वम् एव ब्राह्मणो भुङ्क्ते  
स्वं वस्ते स्वं ददाति च ।  
आनृशंस्याद् ब्राह्मणस्य  
भुञ्जते हीतरे जनाः  ॥ १.१०१ ॥  

तस्य कर्मविवेकार्थं  
शेषाणाम् अनुपूर्वशः ।  
स्वायम्भुवो मनुर् धीमान्  
इदं शास्त्रम् अकल्पयत्  ॥ १.१०२ ॥  

## अध्ययनचोदनम्
विदुषा ब्राह्मणेनेदम्  
अध्येतव्यं प्रयत्नतः ।  
शिश्येभ्यश् च प्रवक्तव्यं  
सम्यङ् नाऽन्येन केन चित्  ॥ १.१०३ ॥  

इदं शास्त्रम् अधीयानो  
ब्राह्मणः शंसित-व्रतः ।  
मनो-वाग्-गेहजैर् नित्यं  
कर्मदोषैर् न लिप्यते  ॥ १.१०४ ॥  

पुनाति पङ्क्तिं वंश्यांश् च  
सप्त-सप्त परावरान् ।  
पृथिवीम् अपि चैवेमां  
कृत्स्नाम् एको ऽपि सो ऽर्हति  ॥ १.१०५ ॥  

इदं स्वस्त्ययनं श्रेष्ठम्  
इदं बुद्धिविवर्धनम् ।  
इदं यशस्यम् आयुष्यम् इदं  
निःश्रेयसं परम् [मेधातिथिपाठः - इदं यशस्यं सततम्]  ॥ १.१०६ ॥  

अस्मिन् धर्मो ऽखिलेनोक्तो  
गुण-दोषौ च कर्मणाम् ।  
चतुर्णाम् अपि वर्णानाम्  
आचारश् चैव शाश्वतः  ॥ १.१०७ ॥  

आचारः परमो धर्मः  
श्रुत्य्-उक्तः स्मार्त एव च ।  
तस्माद् अस्मिन् सदा युक्तो  
नित्यं स्याद् आत्मवान् द्विजः  ॥ १.१०८ ॥  

आचाराद् विच्युतो विप्रो  
न वेदफलम् अश्नुते ।  
आचारेण तु संयुक्तः  
सम्पूर्णफलभाज् भवेत् [मेधातिथिपाठः - सम्पूर्णफलभाक् स्मृतः]  ॥ १.१०९ ॥  

## विषयकीर्तनम्
एवम् आचारतो दृष्ट्वा  
धर्मस्य मुनयो गतिं ।  
सर्वस्य तपसो मूलम्  
आचारं जगृहुः परम्  ॥ १.११० ॥  

जगतश् च समुत्पत्तिं  
संस्कारविधिम् एव च ।  
व्रतचर्योपचारं च  
स्नानस्य च परं विधिम्  ॥ १.१११ ॥  

दाराधिगमनं चैव  
विवाहानां च लक्षणम् ।  
महायज्ञविधानं च  
श्राद्धकल्पं च शाश्वतम्  ॥ १.११२ ॥  

वृत्तीनां लक्षणं चैव  
स्नातकस्य व्रतानि च ।  
भक्ष्याभक्ष्यं च शौचं च  
द्रव्याणां शुद्धिम् एव च  ॥ १.११३ ॥  

स्त्रीधर्म-योगं तापस्यं  
मोक्षं सन्न्यासम् एव च ।  
राज्ञश् च धर्मम् अखिलं  
कार्याणां च विनिर्णयम्  ॥ १.११४ ॥  

साक्षिप्रश्न-विधानं च  
धर्मं स्त्री-पुंसयोर् अपि ।  
विभागधर्मं द्यूतं च  
कण्टकानां च शोधनम्  ॥ १.११५ ॥  

वैश्य-शूद्रोपचारं च  
सङ्कीर्णानां च सम्भवम् ।  
आपद्-धर्मं च वर्णानां  
प्रायश्चित्त-विधिं तथा  ॥ १.११६ ॥  

संसारगमनं चैव  
त्रिविधं कर्म-सम्भवम् ।  
निःश्रेयसं कर्मणां च  
गुण-दोषपरीक्षणम्  ॥ १.११७ ॥  

देशधर्माञ् जातिधर्मान्  
कुलधर्मांश् च शाश्वतान् ।  
पाषण्ड-गणधर्मांश् च  
शास्त्रे ऽस्मिन्न् उक्तवान् मनुः  ॥ १.११८ ॥  

यथेदम् उक्तवाञ् शास्त्रं  
पुरा पृष्टो मनुर् मया ।  
तथेदं यूयम् अप्य् अद्य  
मत्-सकाशान् निबोधत  ॥ १.११९ ॥  
