---
title: सत्यं वद, धर्मञ्चर॥
unicode_script: devanagari
---

॥ शीक्षावल्ली तैत्तिरीयोपनिषदि ॥ आङ्ग्लानुवादस् सरसो [ऽत्र](https://sanskritdocuments.org/doc_upanishhat/shikshaavalii.html)।

वेदमनूच्याचार्यो ऽन्तेवासिनम् अ॑नुशा॒स्ति ।  

सत्य॒व्ँ वद ।  
धर्म॒ञ् चर ।  
स्वाद्ध्याया॑न्मा प्र॒मदः ।  
आचार्याय प्रियन् धनमाहृत्य, प्रजातन्तुं मा व्य॑वच्छे॒त्सीः ।  

सत्यान् न प्रम॑दित॒व्यम् ।  
धर्मान्न प्रम॑दित॒व्यम् ।  
कुशलान् न प्रम॑दित॒व्यम् ।  
भूत्यै न प्रम॑दित॒व्यम् ।  
स्वाद्ध्यायप्रवचनाभ्यान् न प्रम॑दित॒व्यम् । (18)
देवपितृकार्याभ्यान् न प्रम॑दित॒व्यम् ।
  
मातृ॑देवो॒ भव ।  
पितृ॑देवो॒ भव ।  
आचार्य॑देवो॒ भव ।  
अतिथि॑देवो॒ भव ।  

यान्य् अनवद्यानि॑ कर्मा॒णि- तानि सेवि॑तव्या॒नि, नो इ॑तरा॒णि ।  
यान्यस्माकꣳ सुच॑रिता॒नि- तानि त्वयो॑पास्या॒नि, नो इ॑तरा॒णि ।

ये के चास्मच्छ्रेयाꣳ॑सो ब्रा॒ह्मणाः- तेषान् त्वया ऽऽसनेन प्रश्व॑सित॒व्यम् ।  
श्रद्ध॑या दे॒यम् ।  
अश्रद्ध॑याऽदे॒यम् ।  
श्रि॑या दे॒यम् ।  
ह्रि॑या दे॒यम् ।  
भि॑या दे॒यम् ।  
संवि॑दा दे॒यम् । 

अथ यदि ते कर्मविचिकित्सा वा वृत्तविचिकि॑त्सा वा॒ स्यात् - ये तत्र ब्राह्मणा॑स्, संम॒र्शिनः, युक्ता॑, आयु॒क्ताः, अलूक्षा॑, धर्म॑कामा॒स् स्युः- यथा ते॑ तत्र॑ वर्ते॒रन्, तथा तत्र॑ वर्ते॒थाः । 

अथाभ्या॑ख्याते॒षु - ये तत्र ब्राह्मणा॑स्, संम॒र्शिनः, युक्ता॑, आयु॒क्ताः, अलूक्षा॑, धर्म॑कामा॒स् स्युः - यथा ते॑ तेषु॑ वर्ते॒रन्, तथा तेषु॑ वर्ते॒थाः । 

एष॑ आदे॒शः । एष उ॑पदे॒शः । एषा वे॑दोप॒निषत् । एतद॑नुशा॒सनम् । एवमुपा॑सित॒व्यम् । एवम् उ चैत॑दुपा॒स्यम् ।। (21)