---  
title: प्रातरग्निम्  
tags: [भाग्य-सूक्तम्, भग-सूक्तम्  ]
devatA: भगः, अग्निः, इन्द्रः, पूषा, रुद्रः, मित्रः, वरुणः, सोमः
unicode_script: devanagari  
emphasis_as_inline_comments: true  
---  

सायणो [अत्र](https://archive.org/stream/Anandashram_Samskrita_Granthavali_Anandashram_Sanskrit_Series/ASS_037_Taittiriya_Brahmanam_with_Sayanabhashya_Part_2_-_Narayanasastri_Godbole_1898#page/n245/mode/2up)। 
  
प्रा॒तर॒ग्निं प्रा॒तरिन्द्रं॑ हवामहे प्रा॒तर् मि॒त्रावरु॑णा प्रा॒तर॒श्विना॑ ।  
प्रा॒तर् भगं॑ पू॒षणं॒ ब्रह्म॑ण॒स्पतिं॑ प्रा॒तः सोम॑मु॒त रु॒द्रं हु॑वेम ॥१॥  
प्रा॒त॒र्जितं॒ +++(=जयशीलं)+++ भग॑मु॒ग्रं हु॑वेम व॒यं पु॒त्रमदि॑ते॒र्यो वि॑ध॒र्ता  +++(=विश्वधारकः)+++।  
आ॒ध्रश्चि॒द् +++(=दरिद्रोऽपि)+++ यं मन्य॑मानस् तु॒रश्चि॒द् +++(=त्वरमाणो)+++ राजा॑चि॒द् यं भगं॑ भ॒क्षी+++(=भजामी)+++त्याह॑ ॥२॥  
भग॒ प्रणे॑त॒र्भग॒ सत्य॑राधो॒ भगे॒मां धिय॒मुद॑वा॒ +++(=रक्ष)+++ दद॑न् नः ।  
भग॒ प्र णो॑ जनय॒ गोभि॒रश्वै॒र् भग॒ प्र नृभि॑र् नृ॒वन्त॑ः स्याम ॥३॥  
उ॒तेदानीं॒ भग॑वन्तः स्यामो॒त प्र॑पि॒त्व +++(=सायङ्काले)+++ उ॒त मध्ये॒ अह्ना॑म् ।  
उ॒तोदि॑ता मघव॒न्त् सूर्य॑स्य व॒यं दे॒वानां॑ सुम॒तौ स्या॑म ॥४॥  
भग॑ ए॒व भग॑वाँ अस्तु देवा॒स्तेन॑ व॒यं भग॑वन्तः स्याम ।  
तं त्वा॑ भग॒ सर्व॒ इज् जो॑हवीमि॒ स नो॑ भग पुर ए॒ता भ॑वे॒ह ॥५॥  
सम॑ध्व॒रायो॒षसो॑ नमन्त दधि॒क्रावे॑व॒ +++(=अश्वेव)+++ शुच॑ये प॒दाय॑ +++({अग्निनिष्पत्ताव् आक्रमणे})+++।  
अ॒र्वा॒ची॒नं +++(=अस्मदभिमुखम्)+++ व॑सु॒विदं॒ +++(=धनलब्धारं)+++ भगं॑ नो॒ रथ॑मि॒वाश्वा॑ वा॒जिन॒ आ व॑हन्तु ॥६॥  
अश्वा॑वती॒र् गोम॑तीर् न उ॒षासो॑ वी॒रव॑ती॒स् सद॑म् उच्छन्तु +++(=प्रभातं कुर्वन्तु)+++ भ॒द्राः ।   
घृ॒तं दुहा॑ना वि॒श्वतः॒ प्रपी॑ना +++(=आप्यायन्त्यः)+++ यू॒यं पा॑त स्व॒स्तिभि॒स् सदा॑ नः ॥७॥