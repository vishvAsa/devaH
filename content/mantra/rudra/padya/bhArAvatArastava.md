---
title: भारावतारस्तवः
unicode_script: devanagari

practice_weight: 0
---

[google-play copy](https://play.google.com/books/reader?id=lMpUCwAAQBAJ&pg=GBS.PP2).

अथ राजारामज-शङ्करकृतो भारावतारस्तवः। स्वरुच्यनुगुणव्ँ विकृतेन क्रमेणात्र प्रस्तुतः।

## उद्धरणयाचना
अग्रे स्तुवत्सु विबुधेषु निशम्य शम्भो।  
डिम्भोचितानि वचनानि जडात्मनो मे ।  
न्यग्रोधमूलवसते हसतस्तव द्राग्  
अद्य श्लथीभवतु शाश्वतमौनमुद्रा ॥१॥

गर्ते पुनर्भवमये पतितेऽप्यमुष्मिन्  
जन्तौ चिराय विषयामिषलोलुपत्वात् ।  
अद्याप्यहो वद तदुद्धरणे तवायं  
को वा पुरातनकिरातपते विलम्बः ॥२॥

यद्दक्षिणाभिमुखमीश्वर तिष्ठसि त्वं  
मौनव्रताचरणचुञ्चुरजस्रमेव ।  
तेन त्वयोरसि पुरा +++(मार्कण्डेयप्रकरणे)+++ निहतस्य नूनं  
भीतिं बिभर्ति शमनस्य+++(=यमस्य)+++ मनोऽधुनापि ॥३॥

त्र्यक्षोऽसि पश्यसि न मां पतितं भवाब्धौ  
पञ्चाननोऽसि न वचोऽपि ददासि मह्यम् ।  
ईशोऽसि दासजनमेनमुपेक्षसे च  
स्थाणुः प्रकाशमधुनासि निरूपितस्त्वम् ॥५॥

कल्पद्रुमोऽसि नमतामिति या स्तुतिस् ते  
हेतुर्न तत्र तव दान-विभूतिरेका ।  
यत् तादृशस् त्वमसि पुण्यलवोज्झितानाम्  
अस्माकमप्यहह तत्तव दुर्लभत्वात् ॥११॥ 

## स्तुतिः
दैत्यान्निहन्ति दशभिश्च विभाति रूपैः +++(=विष्णोर् अवतारैः)+++  
सूते विधिं वहति पाति च विश्वमेतत् ।  
देवार्धम् एकम्+++(=हरिः)+++ अपि ते वपुषो यदीदृक्  
को वा ग्रहीतुमपरं कथयेश्वरः स्यात् ॥८॥

कस्मैचन प्रणमते मुदितो विभुमाव्ँ  
विश्राणयेदिति शिरःशशिनोऽस्तु शङ्का ।  
त्वन्मात्रभोज्य इति यो विहितो विधात्रा  
धन्यः स एव पुनरीश्वर कालकूटः ॥९॥

सैवाद्रिजा वपुषि सैव च मूर्ध्नि गङ्गा  
कण्ठे पुनः पशुपते स हि कालकूटः ।  
किम् भूयसा कलितकाशिपुराः पुमांसस्  
त्वत्तो भवन्ति कलयापि न भिन्नरूपाः ॥२२॥ 
+++(मोक्षे तादात्म्यम्।)+++

ज्ञानाञ्जनव्यतिकरोज्ज्वलदृष्टयस्त्वन्–  
नामामृतश्रवणकल्पितकर्णपूराः ।  
पञ्चाक्षरीमयमनोहरकण्ठभूषास्  
त्वामाश्रयन्ति पुरुषा भव भक्तिमन्तः ॥२६॥

गाङ्गे निमज्जति जले निगमानधीते  
घोरं तपश्चरति यन्नियमेन लोकः ।  
तद् द्रष्टुम् अन्त्यसमये महिषं विहाय  
भद्रं कुलाद्रिककुदं वृषभं पुरस्तात् ॥२८॥ 

श्रद्धाय न श्रुतिवचांसि न वा मुमुक्षाम्  
आस्थाय न त्वयि विलोक्य महेश्वरत्वम् ।  
सन्तस्तु शश्वदनपेक्षितहेतवस्त्वाम्  
आत्मानमस्य जगतो भव कामयन्ते ॥३२॥ 

सत्यं ब्रवीमि सुचिरं भुवने चरित्वा  
काशीजुषां भवति कापि विभूतिरन्या ।  
अग्रे प्रसारितकराय महेश्वराय  
भिक्षां प्रदातुमुचितां प्रभवन्त्यमी यत् ॥३४॥ 

हस्ते मृगस्तव महेश्वर गौरुपान्ते  
भालान्तरालनयने ज्वलनः करालः ।  
तद्ब्रूहि नश्यतु कथं न तृणायमाना  
त्वामास्थिता कलयितुं मतिरस्मदीया ॥३५॥

संसारधन्वनि महीयसि तीव्रतापे  
तृष्णाऽऽकुलेन मनसा नितरां भ्रमद्भ्यः ।  
यन्नः प्रयच्छासि जलाञ्जलिमवमग्रे  
गङ्गाधरस्य तव तन्न विभो विचित्रम् ॥३६॥

यः सेवकः स्मररिपो तव भालदर्शी  
तस्य स्मरो विशति नैव कदापि चित्तम् ।  
मृत्युञ्जय श्रयति यश् चरणाम्बजं ते  
स्वामिन्न मृत्युरुपसर्पति जातुचित्तम् ॥३७॥ 

यैरर्प्यते कुसुममेकमनङ्गशत्रो  
भक्त्या भवच्चरणयोस् सकृदव सत्त्वैः ।  
तषु प्रहर्तुमनसः कुसुमायुधस्य  
चित्रं भवन्त्यकुसुमानि जगान्त सद्यः ॥३८॥

मौनी महेश्वर निषीदसि यस्य मूले  
न्यग्रोधमात्रमवयन्तु परे जनास्तम् ।  
संसारमोक्षपदयोः स्थितमन्तराले  
सीमातरुं पुनरमी वयमीरयामः ॥४५॥ 

यन्निश्चलस् त्वमधुनाप्यसि चित्सभायाम्+++(=चिदम्बरे)+++  
अप्युत्क्षिपन्ननिशमेकतरं निजाङ्घ्योः +++(नटराजरूपे)+++।  
तद्गृह्णतामपरमीशा भुजोपपीडं  
प्रत्येमि वैभवमहं त्वदुपाश्रितानाम् ॥४६॥ 

## निन्दास्तुतिः
एकत्र भिक्षुरपरत्र महेश्वरोऽसि  
स्त्रीसङ्गतः क्वचन कुत्रचिदात्तयोगः ।  
लीलाप्रदर्शितपरस्परभिन्नवेषस्  
तस्माद्विभो नियतमेव महानटस्त्वम् ॥६॥

आपूरिते त्रिजगता सकलेन कुक्षाव्  
आदाय दिग्वसन पाणिपुटे कपालम् ।  
लोकस्य कस्य नु विभो वद वञ्चनाय  
भिक्षापरायण इव भ्रमसि त्वमेवम् ॥७॥

ये श्रद्धया गिरिश दर्शितशिष्यभावास्  
त्वामाश्रिता वटमहीरुहमूलभाजम् ।  
साधारणोऽपि +++(ब्रह्मलीनत्वात्)+++ तृणरत्नशिलाविवेकस्  
तेषां न मूर्च्छत मनस्स्विति कष्टमतत् ॥१० ।।

कालो निरन्तरमदर्शिततारतम्ये  
मोक्षान्धकारगहने यदि यापनीयः ।  
भालस्पृशा भवदुपासनजन्मना किं  
+++(सारूप्यसिद्ध)+++नेत्रान्तरेण फलमीश्वर भावुकानाम् ॥१२॥

सन्तः स्वभावगुणिनस् तव पादपद्मे  
दोषाकरः स तु निरन्तरमुत्तमाङ्गे ।  
विद्मस्तदीदृशविभागविधानदक्षो  
गौरीपते विषमदृष्टिरसि त्वमद्धा ॥२१॥ 

एको वृषस्त्वयि विभो स पुनः पुराणस्  
त्वं यत्र तत्र न कदापि गवां प्रचार: ।  
केन प्रलोभयसि तद् वसुना त्रिलोकीं  
प्राप्तोऽसि यत्पशुपतित्वपदाभिषेकम् ॥४४॥

त्वत्पणिजाङ्कुरविलूनाशराः कपालिन्  
नूनं विधिस्त्वयि बभूव भियानुकूलः ।  
एवं न चेत् त्रिपुरमात्राजतः कुतस्ते  
विश्वाधिपत्यमकुतोभयमीदृशां स्यात् ॥२४॥ 

आरोप्य तस्करपतिम् परमेश्वरत्वे  
स्वस्थाः कथं भवथ नाम चिराय लोकाः ।  
यक्त्या हरिष्यति यदा समये समस्तं  
विज्ञास्यथ स्वयममुष्य तदा स्वरूपम् ।। २७ ।। 

## अनन्य-शरणागतिः
शिष्यं यदीच्छसि विभो वटमूलवासिन्न्  
आचार्य तत्र कथयामि विरिञ्चिमेकम् ।  
नाद्यापि यो विरतिमेति लिखन्ननन्तान्य्  
अस्मल्ललाटफलकेषु दुरक्षराणि ॥१४॥

### अन्यदेवाश्रयानपेक्षा
आलम्बने जडतमस्य मम त्रपातः  
स्यान् मीनमेषगणना त्रिदशान्तराणाम् ।  
ऊरीकरिष्यति हि माममृतांशुमौलिर्  
देवो दिगम्बरतयापि न लज्जते यः ॥१३॥

शर्वस्य मादृशजडाश्रयदानदोषस्–  
तस्माद्वराणि कुरुते न सुरान्तराणि ।  
ताराः शशीव न वहन्ति कलङ्कमङ्के  
किं तेन ताः स्वरुचिभिस् तमतिक्रमेरन्? ॥४३॥

नो वेद्मि विष्णुपदवीं न विधातृसद्म  
स्वप्नेऽपि नैव कलितो विषयः सुराणाम् ।  
काशीमवैमि भगवन्नगरीषु मुख्यां  
मां यत्र नेष्यसि ततो नय तत्र शम्भो ॥१५॥

किं कुर्युरल्पमपि शक्रमुखाः सुरा मे  
पीत्वा सुधामपि चिराय दिवङ्गता ये ।  
निःशेषभुक्तगरलोऽप्यधुनापि कामं  
मृत्युञ्जयो भवति यः स हि मे शरण्यः ॥१६॥

दिग्वाससो न च कपालभृतो न भिक्षा-  
सञ्चारिणस् त्वमिव देव परे निलिम्पाः।
तद्युक्तमेव भुवनाधिपते जनानाम्  
एकोऽपि तेषु यदि शङ्करतां न धत्ते ॥४०॥

आरोहति त्रिभुवने कनकाचलं यो  
जन्तुः स नूनमवरोहति कालयोगात् ।  
आरोहतस्तु रजताचलमेकवारं  
भूयो निवृत्तिरिति न श्रुतमीक्षितं वा ॥३०॥ 

व्यक्तं भवन्ति पुरुहूतमुखार्पितानि  
कल्पद्रुमस्य कुसुमान्यपि निष्फलानि ।  
बिल्वस्य पत्रमपि ते चरणारविन्दे  
भक्त्यार्पितं भवति भर्ग फलाय पुंसां ॥४२॥ 

ब्रह्माच्युतप्रभृतिकान् अधिगम्य देवान्–  
अन्ते त्वदीयपदपङ्कजमीयुषो मे ।  
त्वत्तः परो न भवतीति वचोऽस्ति यत्तन्–  
न ज्ञानतः स्फुरति हन्त परन्तु भक्तेः ॥४१॥  

त्वामाश्रयन्तमितरानवधूय देवान्  
मामद्य नोद्धरसि चेत् तरुणेन्दुमौले।  
जानीहि नैष मम केवलमज्ञतायां  
लोको हसिष्यति चिराय तवाप्यज्ञातौ ॥३१॥ 

### क्रोधवारणम्
त्वत्ताण्डवेन भुवनानि हृतानि सत्यं  
सत्यं बिभर्षि च विभो नटराजशब्दम् ।  
एणाङ्कभूषण तथाप्यसि भावुकानाम्  
+++(विशिष्य कवेर्)+++ अग्रे वराभयकराभिनयानभिज्ञः ॥४७॥ 

लोकत्रयी विरचिता न जिता न पुष्पैर्  
उद्द्योतिता न किरणैरथवा तमोघ्नैः ।  
तत् क्रोधभाजनतयापि कथं पुरारेर्  
जायेत जन्तुहतको गणनीय एषः +++(कविः)+++ ॥३९॥  
+++(ब्रह्म-काम-पूणाणस् तु प्रसिद्धशिवक्रोधभाजः।)+++

क्रुद्धोऽसि चेन्मयि विभो विहितापराधे  
वीक्षस्व कामम् अलिकान्तर+++(=भालान्तर)+++चक्षुषा माम् ।  
येनाञ्जसा गलितगात्रमदो भवेयं  
भस्मात्मना शशिवतंस तवाङ्गरागः ॥१७॥

### उद्धरणाभ्यर्थना
माम् पाशपाणिरधुना मृड +++(मार्कण्डेयप्रकरणाद्)+++ रूढवक्षः-  
पूर्वव्रणो ऽयमुपगच्छति मृत्युरुग्रः ।  
बद्ध्वाशु तत् +++(तत्र चलनमाकाङ्क्षमाणः)+++ परिकरम् भगवन्निजाङ्घ्रेः  
सव्येतरस्य विनिवारय कर्तिकण्डूम् ॥१८॥ 

मन्दाकिनी शिरसि ते शरणागतानाम्  
आनन्दबाष्पविततिश् चरणारविन्दे ।  
तत् पक्षपातरहितः कथय स्मरारे  
का भूयसा तव तयोर् बहुमानपात्रम् ॥१९॥ 

बालेन्दुभूषण विभो सदयान्तरङ्गः  
संसारगर्तगहनादपुनर्निवृत्त्यै ।  
भिक्षाकपालकलनापरुषाङ्गुलिभ्यां  
मामुद्धरिष्यसि कदा समये कराभ्याम् ॥२०॥

योगीश्वरान् नियमयन् नुतिवावदूकान्  
आकर्णयिष्यति कदा मम जल्पितानि ।  
हुङ्कारवारितगणेशगुहोपवेशम्  
अङ्कं प्रदास्यति कदा च महेश्वरो मे ॥२३॥ 

+++(ऊर्ध्वगमनेन)+++ चण्डांशुमण्डलभिदो विनिवारयन्मे  
क्लान्तिं किरीटशशिनः शिशिरैर्मयूखैः ।  
आविर्भविष्यति कदा नु दयालुरग्रे  
सस्वागतोक्ति भगवान् अगजासहायः ॥२५॥

त्वत्पादपङ्कजयुगे भवभीतिभाजस्  
तावन्महेश्वर भविष्यति मे विलापः ।  
क्रोधेन वा करुणया तव देव यावत्  
सम्पत्स्यते न सहसैव समाधिभङ्ग: ॥२९॥

नाहं प्रभो द्रविणदारसुताभिलाषी  
मोक्षान्न किञ्चिदवरं परमेश याचे ।  
शक्रादिषु त्वमपि नैकतमः सुरेषु  
मोक्षान्न किञ्चिदवरम् प्रददासि पुंसे ॥३३॥

अक्ष्णोः जनैरविषयीभवति प्रकाशे  
काष्ठां प्रयाति भव बान्धवचक्रशोके ।  
सङ्कोचमावहति जीवितपङ्कजे त्वां  
सन्ध्यानटं प्रकटमप्यवलोकयेयम् ॥४८॥

## समाप्तिः
यन्नर्तिता कविभिरौदरिकैरनल्पम्  
मातः सरस्वति पुरा पुरतो जडानाम्।  
तन्मा शुचस् तव हि नाट्यविदां पुरोगः  
सम्पत्स्यते नचिरमेव गुणग्रहीता ॥४९॥ 

श्रीशङ्करेणार्यगणेशवाचा  
भारावतारस्तव एष चक्रे ।  
तत्याज यस्मिन्नुदिते फणीन्द्रः  
श्रीकण्ठकर्णाभरणप्रतिष्ठाम् ॥५०॥
