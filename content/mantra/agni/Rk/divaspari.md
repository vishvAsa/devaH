---    
title: दिवस्परि  
unicode_script: devanagari  
emphasis_as_inline_comments: true
---    

इह +ऋतयोनेः खल्वग्नेर् जन्मानि ध्यायन्ते।

## त्रेधा जन्म  

![](../../images/lightning.jpg){:.thumbnail}  
दि॒वस् परि॑ प्रथ॒मं ज॑ज्ञे अ॒ग्निर्  
![](../../images/agni-rising-from-a-vedI-giving-bearing-gifts.jpg){:.thumbnail}  
अ॒स्मद् द्वि॒तीय॒म् परि॑ जा॒तवे॑दाः ।  
![](../../images/baku-fire-spring.jpg){:.thumbnail}
तृ॒तीय॑म॒प्सु नृ॒मणा॒ अज॑स्र॒म्  
इन्धा॑न एनं जरते *(=स्तौति)* स्वा॒धीः ।  

## त्रेधा रूपाणि  
![](../../images/lightning.jpg){:.thumbnail}  
*(प्रतिज्ञा+ऋक्। अग्रिमायाम् उत्तरम्।)*  
वि॒द्मा ते॑ अग्ने त्रे॒धा *{रूपाणि अग्नि-विद्युत्-सूर्यास्}* त्र॒याणि॑  
वि॒द्मा ते॒ सद्म॒ *{नानाकुण्डेषु}* विभृ॑तम् पुरु॒त्रा *(=बहुधा)*।  
वि॒द्मा ते॒ नाम॑ पर॒मं गुहा॒ यद्  
वि॒द्मा तमुत्सं॒ *(=fount)* यत॑ आज॒गन्थ॑ ।

*(प्राक्तनाया विस्तारः!)*  
स॒मु॒द्रे त्वा॑ नृ॒मणा॑ अ॒प्स्व॑न्तर्  
नृ॒चक्षा॑ *(=नृद्रष्टा)* ईधे *(=दीपयते)* दि॒वो अ॑ग्न॒ ऊधन्न्॑ *(=उधस्स्थानीये मेघे)* ।  
तृ॒तीये॑ त्वा रज॑सि *(=लोके)* तस्थि॒वाँस॑म्  
ऋ॒तस्य॒ योनौ॑ महि॒षा अ॑हिन्वन्न् *(=बुद्धवन्तः)* ।  

## लोके क्व दृश्यते?
### दवानलः  
![](../../images/forest-fire.jpg){:.thumbnail}  
अक्र॑न्दद् अ॒ग्निः स्त॒नय॑न्निव॒ द्यौः  
क्षामा॒ *(=पृथिवीं)* रेरि॑हद् *(=आस्वादयन्)* वी॒रुधः॑ *(={वृक्ष}गुल्मान्)* सम॒ञ्जन्न् ।  
स॒द्यो ज॑ज्ञा॒नो *{दावानलः}* वि हीम् इ॒द्धो  
अख्य॒दा रोद॑सी भा॒नुना॑ भात्य॒न्तः ।  

### कुण्डस्थः
![](../../images/agni-with-pillar-of-smoke-above.jpg){:.thumbnail}  
उ॒शिक् *(=कामयिता)* पा॑व॒को अ॑र॒तिः *(=गन्ता)* सु॑मे॒धा  
मर्ते॑ष्व॒ग्निर॒मृतो॒ निधा॑यि ।  
इय॑र्ति *(=गमयति)* धू॒मम॑रु॒षम् *(=महत्)* भरि॑भ्र॒द्  
उच्छु॒क्रेण॑ शो॒चिषा॒ द्यामिन॑क्षत् *(=दीपयत्)*।  

### ज्वालामुखी  
![Mud volcanoes](../../images/mud-volcano.jpg){:.thumbnail}[!](https://en.wikipedia.org/wiki/Mud_volcanoes_in_Azerbaijan)
विश्व॑स्य के॒तुर् भुव॑नस्य॒ गर्भ॒  
आ रोद॑सी अपृणा॒ज् *(=अपूरयत्)* जाय॑मानः ।  
वी॒डुं *(=दृढं)* चि॒दद्रि॑मभिनत् परा॒यञ् *(=परागच्छन्)*  
जना॒ यद॒ग्निमय॑जन्त॒ पञ्च॑ ।

## पूज्यता, फलानि
श्री॒णामु॑दा॒रो ध॒रुणो॑ रयी॒णाम्  
म॑नी॒षाणा॒म् प्रार्प॑णः॒ सोम॑गोपाः ।  
वसोः॑ सू॒नुः सह॑सो अ॒प्सु राजा॒ *(=दीप्यमानः)*  
वि भा॒त्यग्र॑ उ॒षसा॑मिधा॒नः ।

यस्ते॑ अ॒द्य कृ॒णव॑द् भद्रशोचे  
ऽपू॒पं दे॑व घृ॒तव॑न्तम् अग्ने।  
प्र तं न॑य प्रत॒रां *(=नितरां)* वस्यो॒ *(=वसीयः)*  
अच्छा॒भि द्यु॒म्नं *(=धनं)* दे॒वभ॑क्तं यविष्ठ ।

आ तम् भ॑ज सौश्रव॒सेष्व् *(स्वन्नेषु [यागेषु])* अ॑ग्न  
उ॒क्थउ॑क्थ॒ आ भ॑ज श॒स्यमा॑ने ।  
प्रि॒यः सूर्ये॑ प्रि॒यो अ॒ग्ना भ॑वा॒त्य्  
उज्जा॒तेन॑ *{पुत्रादिना}* भि॒नद॒द् *(=उद्भिद्य प्रकाशताम्)* उज्जनि॑त्वैः *(=जनिष्यमाणैः)*।  

त्वाम॑ग्ने॒ यज॑माना॒ अनु॒ द्यून्  
विश्वा॒ वसू॑नि दधिरे॒ वार्या॑णि *(=वरणीयानि)* ।  
त्वया॑ स॒ह द्रवि॑णमि॒च्छमा॑ना  
व्र॒जं गोम॑न्तमु॒शिजो॒ *(=मेधाविनो)* वि व॑व्रुः ।


## तेजोविभूतिर् जन्म च  

![](../../images/lightning.jpg){:.thumbnail}  
दृ॒शा॒नो रु॒क्म *(=रोचमानः)* उ॒र्व्या *(=महत्या)* व्य॑द्यौद्,  
दु॒र्मर्ष॒मायुः॑ श्रि॒ये रु॑चा॒नः ।  
अ॒ग्निर॒मृतो॑ अभव॒द्वयो॑भि॒र्  
यदे॑नं॒ द्यौरज॑नयत् सु॒रेताः॑ ।।  
