---
title: कृणुष्व पाजः
tags: [रक्षोघ्नम्]
unicode_script: devanagari
emphasis_as_inline_comments: true
---
कृ॒णु॒ष्व पाजः॒ *(=तेजः)* प्रसि॑ति॒न् *(=जालं)* न पृ॒थ्वीं  
या॒हि राजे॒वाम॑वा॒ꣳ॒ *(=सहवान्)* इभे॑न ।  
तृ॒ष्वीम् *(=वेगम्)* अनु॒ प्रसि॑तिं *(=सैन्यं)* द्रूणा॒नो  
ऽस्ता॑ऽसि॒ विध्य॑ र॒क्षस॒स्तपि॑ष्ठैः ॥

तव॑ भ्र॒मास॑ आशु॒या प॑त॒न्त्यनु॑  
स्पृश धृष॒ता *(=अभिभवता)* शोशु॑चानः ।  
तपूꣳ॑ष्यग्ने जु॒ह्वा॑ पत॒ङ्गान्  
अस॑न्दितो॒ *(=अनिरुद्धः)* वि सृ॑ज॒ विष्व॑गु॒ल्काः ॥

प्रति॒ स्पशो॒ वि सृ॑ज॒ तूर्णि॑तमो॒ भवा॑ पा॒युर् वि॒शो अ॒स्या अद॑ब्धः ।  
यो नो॑ दू॒रे अ॒घशꣳ॑सो यो अन्त्यग्ने॒ माकि॑ष्टे॒ व्यथि॒र् *(=बाधकः)* आद॑धर्षीत् ॥

उद॑ग्ने तिष्ठ॒ प्रत्याऽऽत॑नुष्व॒ न्य॑मित्राꣳ॑ ओषतात् *(=प्रदह)* तिग्महेते ।  
यो नो॒ अरा॑तिꣳ समिधान च॒क्रे नी॒चा तं ध॑क्ष्य् *(=दह)* अत॒सं *(=काष्ठविशेषः)* न शुष्कम्॑ ॥

ऊ॒र्ध्वो भ॑व प्रति॑ विध्याध्य॒स्मदा॒विष्कृ॑णुष्व॒ दैव्या॑न्यग्ने ।  
अव॑ स्थि॒रा त॑नुहि यातु॒जूनां॑ जा॒मिम् *(=ज्ञातिं)* अजा॑मिं॒ प्र मृ॑णीहि॒ *(=जहि)* शत्रून्॑ ॥

स ते॑ जानाति सुम॒तिं य॑विष्ठ॒ य ईव॑ते॒ ब्रह्म॑णे *(=पुष्टाय)* गा॒तुमैर॑त् *(=प्रेरयति)* ।  
विश्वा॑न्यस्मै सु॒दिना॑नि रा॒यो द्यु॒म्नान्य॒र्यो वि दुरो॑ *(=गृहान्)* अ॒भि द्यौ॑त् =द्योतस्व) ॥

सेद् अ॑ग्ने अस्तु सु॒भग॑स् सु॒दानु॒र् यस् त्वा॒ नित्ये॑न ह॒विषा॒ य उ॒क्थैः ।  
पिप्री॑षति॒ स्व आयु॑षि दुरो॒णे *(=गृहे)* विश्वेद॑स्मै सु॒दिना॒ सा ऽस॑दि॒ष्टिः ॥

अर्चा॑मि ते सुम॒तिं घोष्य् *(=घोषवती)* अ॒र्वाक् सन्ते॑ वा॒वाता॑ जरताम् *(=स्तौतु)* इ॒यं गीः ।  
स्वश्वा॑स् त्वा सु॒रथा॑ मर्जयेमा॒ऽस्मे क्ष॒त्राणि॑ धारये॒रनु॒ द्यून् *(=अन्वहम्)* ॥

इ॒ह त्वा॒ भूर्या च॑रे॒द् उप॒ *(आ)*त्मन् दोषा॑वस्तर् *(=रात्रावहः)* दीदि॒वाꣳस॒मनु॒ द्यून् ।  
क्रीड॑न्तस् त्वा सु॒मन॑सस् सपेमा॒भि *(=परिचरेमाऽभि)* द्यु॒म्ना त॑स्थि॒वाꣳसो॒ जना॑नाम् ॥

यस्त्वा॒ स्वश्व॑स्सु हिर॒ण्यो अ॑ग्न उप॒याति॒ वसु॑मता॒ रथे॑न ।  
तस्य॑ त्रा॒ता भ॑वसि॒ तस्य॒ सखा॒ यस्त॑ आति॒थ्यम् आ॑नु॒षग् *(=अनुक्रमेण)* जुजो॑षत् ॥

म॒हो *(=महद्राक्षसान्)* रु॑जामि *(=भनज्मि)* ब॒न्धुता॒ *(=तया)* वचो॑भि॒स् तन् मा॑ पि॒तुर्गोत॑मा॒दन्वि॑याय ।  
त्वन्नो॑ अ॒स्य वच॑सश् चिकिद्धि॒ होत॑र् यविष्ठ सुक्रतो॒ दमू॑नाः *(=दान्तमनाः)*॥

अस्व॑प्नजस् त॒रण॑यस् सु॒शेवा॒ *(=सुमुखाः)* अत॑न्द्रासो ऽवृ॒का अश्र॑मिष्ठाः ।  
ते *(रश्मयः)* पा॒यव॑स् स॒ध्रिय॑ञ्चो *(=सङ्गताः)* नि॒षद्याऽग्ने॒ तव॑ नः पान्त्वमूर *(=अमर्त्य)* ॥

*(उतथ्यभार्या ममता। तस्याम् बृहस्पतिर् रेतः स्थापयितुम् अयतत। तत्र वर्तमानं रेतोऽन्तरम् आक्षिपत्। बृहस्पतिर् अशपत् तम् दीर्घतमा भवेति। सोऽ अग्नेर् अलभत चक्षुः।)*  
ये पा॒यवो॑ मामते॒यन्  ते॑ अग्ने॒ पश्य॑न्तो अ॒न्धन्+ दु॑रि॒ताद् अर॑क्षन् ।  
र॒रक्ष॒ तान्त् सु॒कृतो॑ वि॒श्ववे॑दा॒ दिप्स॑न्त॒ *(दम्भितुकामाः)* इद् रि॒पवो॒ ना ह॑ दे॒भुः *(=परिभवन्ति)* ॥

त्वया॑ व॒यꣳ स॑ध॒न्य॑स् त्वोता॒स् *(त्वया रक्षिताः)* तव॒ प्रणी॑त्याश्याम॒ वाजान्॑ *(=अन्नानि)* ।  
उ॒भा *(पाप)*शꣳसा॑ *(शत्रू)* सूदय सत्यताते ऽनुष्ठु॒या कृ॑णुह्य् अह्रयाण *(=अह्रीः)* ॥

अ॒या *(=अनया)* ते॑ अग्ने स॒मिधा॑ विधेम॒ प्रति॒ स्तोमꣳ॑ श॒स्यमा॑नं गृभाय *(=गृहाण)* ।  
दहा॒ ऽशसो॑ *(=अशंसो)* र॒क्षसः॑ पा॒ह्य॑स्मान् द्रु॒हो नि॒दो *(=निन्दकात्)* मि॑त्रमहो *(मित्रपूज्यः)* अव॒द्यात् ॥

र॒क्षो॒हणं॑ वा॒जिन॒म् *(=अन्नवन्तम्)* आऽऽजि॑घर्मि *(=दीपयामि)* मि॒त्रं प्रथि॑ष्ठ॒म् *(=विस्तीर्णतमम्)* उप॑यामि॒ शर्म॑ ।  
शिशा॑नो *(=तीक्ष्णः)* अ॒ग्निः क्रतु॑भि॒स् समि॑द्ध॒स् स नो॒ दिवा॒ स रि॒षः *(=हिंसकात्)* पा॑तु॒ नक्तम्॑ ॥

वि ज्योति॑षा बृह॒ता भा॑त्य॒ग्निरा॒विर् विश्वा॑नि कृणुते महि॒त्वा *(=महत्तया)* ।  
प्रादे॑वीर् मा॒यास् स॑हते दु॒रेवाः॒ *(=दुरत्ययः)* शिशी॑ते॒ *(=तीक्ष्णीकरोति)* शृङ्गे॒ रक्ष॑से वि॒निक्षे॑ *(=विनाशाय)* ॥

उ॒त स्वा॒नासो॑ *(=सस्वनाः)* दि॒वि ष॑न्त्व॒ग्नेस् ति॒ग्मायु॑धा॒ रक्ष॑से॒ हन्त॒ वा उ॑ ।  
[मदे॑ *(=मदाय)* चिदस्य॒ प्ररु॑जन्ति॒ *(=भञ्जन्ति)*, भामा॒ न व॑रन्ते परि॒बाधो॒ अदे॑वीः ॥ ]
