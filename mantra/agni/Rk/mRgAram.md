---
title: अग्नेर्मन्वे
devatAH: अग्निः, इन्द्रः, मित्रः, वरुणः, वायुः, अश्विनौ, विश्वेदेवाः, मरुतः
tags: मृगारम्
unicode_script: devanagari
emphasis_as_inline_comments: true
---
## अग्निः
अ॒ग्नेर्म॑न्वे प्रथ॒मस्य॒ प्रचे॑तसो॒  
यं पाञ्च॑जन्यं *(=पञ्चभ्यो जनेभ्यो हितं)* ब॒हव॑स्समि॒न्धते॑।  
विश्व॑स्यां वि॒शि प्र॑विविशि॒वाꣳस॑म् ईमहे॒  
स नो मुञ्च॒त्वꣳह॑सः ॥

यस्ये॒दं प्रा॒णन् नि॑मि॒षद्*(=?)* यद् एज॑ति॒ *(=कम्पते)*  
यस्य॑ जा॒तं जन॑मानं च॒ केव॑लम् *(जगत्)*।  
स्तौम्य॒ग्निं ना॑थि॒तो *(=फलयाच्ञावान्)* जो॑हवीमि॒  
स नो॑ मुञ्च॒त्वꣳह॑सः ॥

## इन्द्रः
इन्द्र॑स्य मन्ये प्रथ॒मस्य॒ प्रचे॑तसो वृत्र॒घ्नः  
स्तोमा॒ *(=स्तोत्राणि)* उप॒ मामु॒पागुः॑*(=प्राप्ताः)*।  
यो दा॒शुषः॑ सु॒कृतो॒ हव॒मुप॒ गन्ता॒  
स नो॑ मुञ्च॒त्वꣳह॑सः ॥

यः सं॑ग्रा॒मं नय॑ति॒ संव॒शी यु॒धे  
यः पु॒ष्टानि॑ सꣳसृ॒जति॑ त्र॒याणि॑ *(गावश्वपुरुषाः)*।  
स्तौमीन्द्रं॑ नाथि॒तो जो॑हवीमि॒  
स नो॑ मुञ्च॒त्वꣳह॑सः ॥

## मित्रावरुणौ
म॒न्वे वां॑ मित्रावरुणा॒ तस्य॑ *(वैरिणो)* वित्त॒ꣳ॒  
सत्यौ॑जसा दृꣳहणा॒*(=स्तम्भयन्तौ)* यन् नु॒देथे॑।  
या राजा॑नꣳ *(आदित्यं)* स॒रथं॑ या॒थ *(वृष्ट्यै)* उ॑ग्रा॒  
ता नो॑ मुञ्चत॒माग॑सः ॥

यो वा॒ꣳ॒ रथ॑ ऋजुर॑श्मिः स॒त्यध॑र्मा॒  
मिथु॒श्*(=मिथ्या)* चर॑न्तम् उप॒याति॑ दू॒षयन्॑ ।  
स्तौमि॑ मि॒त्रावरुणा॒ नाथि॒तो जो॑हवीमि॒ 
तौ नो॑ मुंचत॒माग॑सः ।  

## वायुः, सविता च
वा॒योस् स॑वि॒तुर् वि॒दथा॑नि*(=वेदनानि)* मन्महे  
यावा॑त्म॒न्वद् बि॑भृ॒तो यौ च॒ रक्ष॑तः ।  
यौ विश्व॑स्य परि॒भू ब॑भूवतुस्  
तौ नो॑ मुञ्चत॒माग॑सः ॥

उप॒ श्रेष्टा॑ न आ॒शिषो॑ दे॒वयो॒र्  
धर्मे॑*(=कर्मणि)* अस्थिरन्*(√स्था)*।  
स्तौमि॑ वा॒युꣳ स॑वि॒तारं॑ नाथि॒तो जो॑हवीमि॒  
तौ नो॑ मुंचत॒माग॑सः ॥

## अश्विनौ
र॒थीत॑मौ रथी॒नाम॑ह्व*(=आह्वे)*  
ऊ॒तये॒ शुभं॒ गमि॑ष्ठौ सु॒यमे॑भि॒रश्वैः॑ ।   
ययो॑र्वां॒ देवौ दे॒वेष्व् अनि॑शित॒मोज॒स्  
तौ नो॑ मुञ्चत॒माग॑सः ॥

यदया॑तं वह॒तुꣳ सू॒र्याया॑स्*(=तन्मातुः)*  
त्रिच॒क्रेण॑ स॒ꣳ॒ सद॑मि॒च्छमा॑नौ ।  
स्तौमि॑ दे॒वाव॒श्विनौ॑ नाथि॒तो जो॑हवीमि॒  
तौ नो॑ मुञ्चत॒माग॑सः ॥

##‌ मरुतः
म॒रुतां॑ मन्वे॒ अधि॑ नो ब्रुवन्तु॒  
प्रेमां वाचं॒ विश्वा॑मवन्तु॒ विश्वे॑ ।  
आ॒शून् हु॑वे सु॒यमा॑न् ऊ॒तये॒*(√अव्)*  
ते नो॑ मुञ्च॒न्त्वेन॑सः ॥

ति॒ग्मम् आयु॑धं वीडि॒तꣳ*(=दृढम्)* सह॑स्वद्  
दि॒व्यꣳ शर्द्धः॒*(=बलं)* पृत॑नासु जि॒ष्णु ।  
स्तौमि॑ दे॒वान्म॒रुतो॑ नाथि॒तो जोह॑वीमि॒  
ते नो॑ मुञ्च॒न्त्वेन॑सः ॥

##‌ विश्वे देवाः
दे॒वानां॑ मन्वे॒ अधि॑ नो ब्रुवन्तु॒  
प्रेमां वाचं विश्वा॑मवन्तु विश्वे॑ ।  
आ॒शून् हु॑वे सु॒यमा॑न् ऊ॒तये॒*(√अव्)*  
ते नो॑ मुञ्च॒न्त्वेन॑सः ॥

यदि॒दं मा॑ऽभि॒शोच॑ति॒  
पौरु॑षेयेण॒ दैव्ये॑न ।  
स्तौमि॒ विश्वा॑न् दे॒वान् न॑थि॒तो जोह॑वीमि॒  
ते नो॑ मुञ्च॒त्वेन॑सः ॥
