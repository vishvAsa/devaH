---
title: अहमस्मि प्रत्यमजाः
tags: अहमस्मि प्रत्यमजाः, दानम्, भोगः
devatAH: अन्नस्वामी, अन्नम्
---
अ॒हम॑स्मि प्रथम॒जा *(=प्रथमजनयिता)* ऋ॒तस्य॑ *(=यज्ञस्य)* । पूर्वं॑ दे॒वेभ्यो॑ अ॒मृत॑स्य॒  नाभिः॑ ।  
यो मा॒ ददा॑ति॒ स इदे॒व माऽऽवाः॑ *(=आवृणोति)*। अ॒हमन्न॒मन्न॑म॒दन्त॑मद्मि {=अदातारम् अन्नीभूतम्}।  
पूर्व॑म॒ग्नेरपि॑ दह॒त्यन्न॑म् {अदातारम्}। य॒त्तो *(=तौ ऽदाता, दाता च)* हा॑सते अहमुत्त॒रेषु॑ ।  
व्यात्त॑मस्य *(=देवस्य)*  प॒शव॑स् *(=ये ऽदातारस् तान्प्रति)* सु॒जम्भम्॑ । पश्य॑न्ति॒ धीरा॒ प्रच॑रन्ति॒ पाकाः॑ *(=मूढाः)* ।  
जहा॑म्य॒न्यन् न ज॑हाम्य॒न्यम् । अ॒हमन्नं॒ वश॒मिच्च॑रामि ।  
{भोगदानयोस्} स॒मा॒नम् अर्थं॒ पर्ये॑मि भुं॒जत् *(=पालयन्)* । को मामन्नं॑ मनु॒ष्यो॑ दयेत *(=रक्षेत् / निवारयेत्)* ।  
परा॑के॒ अन्नं॒ निहि॑तं लो॒क ए॒तत् । विश्वै॑र्दे॒वैः पि॒तृभि॑र्गु॒प्तमन्नम्॑ ।  
यद॒द्यते॑ लु॒प्यते॒ यत्प॑रो॒प्यते॑ *(=बहिस्त्यज्यते)* {अस्मिल्ँ लोके} । श॒त॒त॒मी *(=.०१)* सा त॒नूर्मे॑ बभूव ।  
म॒हान्तौ॑ च॒रू *(=कुम्भौ)* स॑कृद् दु॒ग्धेन॑ पप्रौ । दिवं॑च पृश्नि *(=स्वल्पमपि)* पृथि॒वीं च॑ सा॒कम् ।  
तत्सं॒पिब॑न्तो॒ न मि॑नन्ति *(=हिंसन्ति आत्मनः)* वे॒धसः॑ । नैतद्भू॒यो भव॑ति॒, नो कनी॑यः {अपि च पर्याप्तः} ।  
अन्नं॑ प्रा॒णमन्न॑मपा॒नमा॑हुः । अन्नं॑ मृ॒त्युं तमु॑ जी॒वातु॑म् *(=जीवनौषधिम्)* आहुः ।  
अन्नं॑ ब्र॒ह्माणो॑ ज॒रसं॑ वदन्ति । अन्न॑माहुः प्र॒जन॑नं प्र॒जाना॑म् ।  
मोघ॒मन्नं॑ विन्दते॒ अप्र॑चेताः । स॒त्यं ब्र॑वीमि व॒ध इत्स तस्य॑ ।  
नार्य॒मणं॒ पुष्य॑ति॒ नो सखा॑यम् । केव॑लाघो भवति केव॒लादि ।  
अ॒हं मे॒घस् त॒नय॒न् वर्ष॑न्नस्मि । माम॑दन्त्य॒हम॑द्य॒न्यान् ।  
अ॒हꣳसद॒मृतो॑ भवामि । मदा॑दि॒त्या अधि॒ सर्वे॑ तपन्ति ॥