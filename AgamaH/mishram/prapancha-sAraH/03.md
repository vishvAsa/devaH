+++
title = "०३"

+++


अथोभयात्मका वर्णाः स्युरग्नीषोमात्मभेदतः।  
त एव स्युस्त्रिधा भूयः सोमेनाग्निविभागशः ॥ ३.१ ॥   
  

स्वराख्याः षोडश प्रोक्ताः स्पर्शाह्वाः पञ्चविंशतिः।  
व्यापकाश्च दशैते स्युः सोमेनाग्न्यात्मकाः क्रमात् ॥ ३.२ ॥   
  

एषु स्वरा ह्रस्वदीर्घभेदेन द्विविधा मताः।  
पूर्वो ह्रस्वः परो दीर्घो बिन्दुसर्गान्तिकौ च तौ ॥ ३.३ ॥   
  

आद्यन्तस्वरषट्कस्य मध्यगं यच्चतुष्टयम्।  
वर्णानामागमधनैस्तन्नपुंसकमीरितम् ॥ ३.४ ॥   
  

तच्चतुष्कं सुषुम्नास्थे कुर्यात्प्राणेऽयनस्थितिम्।  
दक्षोत्तरस्थे प्राणाख्ये स्यातां दक्षोत्तरायणे ॥ ३.५ ॥   
  

दक्षः सव्यस्थिते ह्रस्वदीर्घाः पञ्चोदयन्ति च।  
भूतभूतकलाभिस्तदुदयः प्रागुदीरितः ॥ ३.६ ॥   
  

बिन्दुसर्गौ तु यौ प्रोक्तौ तौ सूर्यशशिनौ क्रमात्।  
तयोर्विकारविस्तारः परस्तात्संप्रवक्ष्यते ॥ ३.७ ॥   
  

स्पर्शाख्या अपि ये वर्णाः पञ्चपञ्चविभेदतः।  
भवन्ति पञ्चवर्गास्तदन्त्य आत्मा रविः स्मृतः ॥ ३.८ ॥   
  

चतुर्विंशतितत्त्वस्थास्तस्माद्वर्णाः परे क्रमात्।  
तेन स्पर्शाह्वयाः सौराः प्राणाग्नीळाम्बुखात्मकाः ॥ ३.९ ॥   
  

व्यापकाश्च द्विवर्गाः स्युस्तथा पञ्चविभेदतः।  
शशीनाग्न्युत्थिता यस्मात्स्वरस्पृग्व्यापकाक्षराः ॥ ३.१० ॥   
  

तत्ित्रभेदसमुद्भूता अष्टत्रिंशत्कलाः स्मृताः।  
स्वरैः सौम्याः स्पर्शयुग्मैः सौरा याद्यैश्च वह्निजाः ॥ ३.११ ॥   
  

षोडशद्वादशदशसंख्याः स्युः क्रमशः कलाः।  
वर्णेभ्य एव तारस्य पञ्चभेदैस्तु भूतगैः ॥ ३.१२ ॥   
  

सर्वगाश्च समुत्पन्नाः पञ्चाशत्संख्यकाः कलाः।  
ताभ्य एव तु तावत्यः शक्तिभिर्विष्णुमूर्तयः ॥ ३.१३ ॥   
  

तावत्यो मातृभिः सार्धं तेभ्यः स्यू रुद्रमूर्तयः।  
तेभ्य एव तु पञ्चाशत्स्युरोषधय ईरिताः ॥ ३.१४ ॥   
  

याभिस्तु मन्त्रिणः सिद्धिं प्राप्नुयुर्वाञ्छितार्थदाम्।  
अमृता मानदा पूषा तुष्टिः पुष्टी रतिर्धृतिः ॥ ३.१५ ॥   
  

शशिनी चन्द्रिका कान्तिर्ज्योत्स्ना श्रीः प्रीतिरङ्गना।  
पूर्णापूर्णामृताकामदायिन्यः सस्वराः कलाः ॥ ३.१६ ॥   
  

तपिनी तापिनी धूम्रा मरीची ज्वालिनी रुचिः।  
सुषुम्नाभोगदाविश्वाबोधिनीधारिणीक्षमाः ॥ ३.१७ ॥   
  

कामाद्या वसुदाः सौराः षडान्ता द्वादशेरिताः।  
धूम्रार्चिरूष्मा ज्वलिनी ज्वालिनी विष्फुलिङ्गिनी ॥ ३.१८ ॥   
  

सुश्रीः सुरूपा कपिला हव्यकव्यवहे अपि।  
याद्यर्णयुक्ता वह्न्युत्था दश धर्मप्रदाः कलाः ॥ ३.१९ ॥   
  

सृष्टि ऋद्धिः स्मृतिर्मेधा कान्तिर्लक्ष्मीर्द्युतिः स्थिरा।  
स्थितिः सिद्धिरकारोत्थाः कला दश समीरिताः ॥ ३.२० ॥   
  

अकारप्रभवा ब्रह्मजाताः स्युः सृष्टये कलाः।  
जरा च पालिनी शान्तिरैश्वरी रतिकामिके ॥ ३.२१ ॥   
  

वरदा ह्लादिनी प्रीतिर्दीर्घा चोकारजाः कलाः।  
उकारप्रभवा विष्णुजाताः स्युः स्थितये कलाः ॥ ३.२२ ॥   
  

तीक्ष्णा रौद्री भया निद्रा तन्द्री क्षुत्क्रोधिनी क्रिया।  
उत्कारी चैव मृत्युश्च मकाराक्षरजाः कलाः ॥ ३.२३ ॥   
  

मकारप्रभवा रुद्रजाताः संहृतये कलाः।  
बिन्दोरपि चतस्रः स्युः पीतश्वेतारुणाः सिताः ॥ ३.२४ ॥   
  

निवृत्तिश्च प्रतिष्ठा च विद्या शान्तिस्तथैव च।  
इन्धिका दीपिका चैव रेचिका गोचिका परा ॥ ३.२५ ॥   
  

सूक्ष्मा सूक्ष्मामृता ज्ञानामृता चाप्यायिनी तथा।  
व्यापिनी व्योमरूपा चेत्यनन्ता नादसंभवाः ॥ ३.२६ ॥   
  

नादजाः षोडश प्रोक्ता भुक्तिमुक्तिप्रदायकाः।  
केशवनारायणमाधवगोविन्दविष्णवः ॥ ३.२७ ॥   
  

मधुसूदनसंज्ञश्च सप्तमः स्यात्ित्रविक्रमः।  
वामनः श्रीधरश्चैव हृषीकेशस्त्वनन्तरः ॥ ३.२८ ॥   
  

पद्मनाभस्तथा दामोदराह्वो वासुदेवयुक्।  
संकर्षणश्च प्रद्युम्नः सानिरुद्धः स्वरोद्भवाः ॥ ३.२९ ॥   
  

ततश्चक्री गदी शार्ङ्गी खङ्गी शङ्खी हली तथा।  
मुसली शूलिसंज्ञश्च भूयः पाशी च साङ्कुशी ॥ ३.३० ॥   
  

मुकुन्दो नन्दजो नन्दी नरो नरकजिद्धरिः।  
कृष्णः सत्यः सात्वतश्च शौरिः शूरो जनार्दनः ॥ ३.३१ ॥   
  

भूधरो विश्वमूर्तिश्च वैकुण्ठः पुरुषोत्तमः।  
बली बलानुजो बालो वृषघ्नश्च वृषस्तथा ॥ ३.३२ ॥   
  

हंसो वराहो विमलो नृसिंहो मूर्तयो हलाम्।  
कीर्तिः कान्तिस्तुष्टिपुष्टी धृतिः क्षान्तिः क्रिया दया ॥ ३.३३ ॥   
  

मेधा च हर्षा श्रद्धाह्वा लज्जा लक्ष्मीः सरस्वती।  
प्रीती रतिश्च संप्रोक्ताः क्रमेण स्वरशक्तयः ॥ ३.३४ ॥   
  

जया दुर्गा प्रभा सत्या चण्डा वाणी विलासिनी।  
विजया विरजा विश्वा विनदा सुनदा स्मृतिः ॥ ३.३५ ॥   
  

ऋद्धिः समृद्धिः शुद्धिश्च बुद्धिर्भक्तिर्मतिः क्षमा।  
रमोमा क्लेदिनी क्लिन्ना वसुदा वसुधापरा ॥ ३.३६ ॥   
  

परा परायणा सूक्ष्मा संध्या प्रज्ञा प्रभा निशा।  
अमोधा विद्युता चेति मूर्त्याद्याः सर्वकामदाः ॥ ३.३७ ॥   
  

एकपञ्चाशदुद्दिष्टा नमोऽन्ता वर्णपूर्विकाः।  
सधातुप्राणशक्त्यात्मयुक्ता यादिषु मूर्तयः ॥ ३.३८ ॥   
  

श्रीकण्ठोऽनन्तसूक्ष्मौ च त्रिमूर्तिरमरेश्वरः।  
अर्घीशो भारभूतिश्च स्थितीशः स्थाणुको हरः ॥ ३.३९ ॥   
  

झण्डीशो भौतिकः सद्योजातश्चानुग्रहेश्वरः।  
अक्रूरश्च महासेनः स्युरेताः स्वरमूर्तयः ॥ ३.४० ॥   
  

ततः क्रोधीशचण्डीशपञ्चान्तकशिवोत्तमाः।  
तथैकरुद्रकूर्मैकनेत्राह्वचतुराननाः ॥ ३.४१ ॥   
  

अजेशशर्वसोमेशास्तथा लाङ्गलिदारुकौ।  
अर्धनारीश्वरश्चोमाकान्तश्चाषाढिदण्डिनौ ॥ ३.४२ ॥   
  

अत्रिर्मीनश्च मेषश्च लोहितश्च शिखी तथा।  
छगलण्डद्विरण्डौ च समहाकालचालिनौ ॥ ३.४३ ॥   
  

भुजङ्गेशः पिनाकी च खङ्गीशश्च बकस्तथा।  
श्वेतो भृगुश्च लकुलिः शिवः संवर्तकः स्मृतः ॥ ३.४४ ॥   
  

पूर्णोदरी च विरजा तृतीया शाल्मली तथा।  
लोलाक्षी वर्तुलाक्षी च दीर्घघोणा तथैव च ॥ ३.४५ ॥   
  

सुदीर्घमुखिगोमुख्यौ नवमी दीर्घजिह्विका।  
कुण्डोदर्यूर्ध्वकेशी च मुखी विकृतपूर्विका ॥ ३.४६ ॥   
  

सज्वालोल्कश्रियाविद्यामुख्यः स्युः स्वरशक्तयः।  
महाकालीसरस्वत्यौ सर्वसिद्धिसमन्विता ॥ ३.४७ ॥   
  

गीरी त्रैलोक्यविद्या च तथा मन्त्रार्णशक्तिका।  
भूतमाता लम्बोदरी द्राविणी नागरी तथा ॥ ३.४८ ॥   
  

खेचरी मञ्जरी चैव रूपिणी वीरिणी तथा।  
कोदरी पूतना भद्रकालीयोगिन्य एव च ॥ ३.४९ ॥   
  

शङ्खिनी गर्जिनी कालरात्री कुर्दिन्य एव च।  
कपर्दिनी तथा वज्रा जया च सुमुखेश्वरी ॥ ३.५० ॥   
  

रेवती माधवी चैव वारुणी वायवी तथा।  
रक्षोऽवधारिणी चान्या तथैव सहजाह्वया ॥ ३.५१ ॥   
  

लक्ष्मीश्च व्यापिनी मायेत्याख्याता वर्णशक्तयः।  
इत्युक्तस्त्रिविधो न्यासः क्रमात्सर्वसमृद्धिदः ॥ ३.५२ ॥   
  

चन्दनकुचन्दनागरुकर्पूरोशीररोगजलघुसृणाः।  
तक्कोलजातिमांसीमुरचोरग्रन्धिरोचनापत्राः ॥ ३.५३ ॥   
  

पिप्पलबिल्वगुहारुणतृणकलवङ्काह्वकुम्भिवन्दिन्यः।  
सौदुम्बरीकाष्मरिकास्थिराब्जदरपुष्पिकामयूरशिखाः ॥ ३.५४ ॥   
  

प्लक्षाग्निमन्थसिह्मीकुशाह्वदर्भाश्च कृष्णदरपुष्पी।  
रोहिणडुण्डुमबृहतीपाटलचित्रातुलस्यपामार्गाः ॥ ३.५५ ॥   
  

शतमखलताद्विरेफो विष्णुक्रान्ती मुसल्यथाञ्जलिनी।  
दूर्वा श्रीदेविसहे तथैव लक्ष्मी सदाभद्रे ॥ ३.५६ ॥   
  

आदीनामिति कथिता वर्णानां क्रमवशादथौषधयः।  
गुलिकाकषायभस्मप्रभेदतो निखिलसिद्धिदायिन्यः ॥ ३.५७ ॥   
  

यथा भवन्ति देहान्तरमी पञ्चाशदक्षराः।  
येन येन प्रकारेण तथा वक्ष्यामि तत्त्वतः ॥ ३.५८ ॥   
  

समीरिताः समीरेण सुषुम्नारन्ध्रनिर्गताः।  
व्यक्तिं प्रयान्ति वदने कण्ठादिस्थानघट्टिताः ॥ ३.५९ ॥   
  

उच्चैरुन्मार्गगो वायुरुदात्तं कुरुते स्वरम्।  
नीचैर्गतोऽनुदात्तं च तिर्यक् स्वरितविस्तृतिः ॥ ३.६० ॥   
  

अर्धैकद्वित्रिसंख्याभिर्मात्राभिर्लिपयः क्रमात्।  
सव्यञ्जना ह्रस्वदीर्घप्लुतसंज्ञा भवन्ति ताः ॥ ३.६१ ॥   
  

अकारेकारयोर्योगादेकारो वर्ण इष्यते।  
तस्यैवैकारयोगेन स्यादैकाराक्षरस्तथा ॥ ३.६२ ॥   
  

उकारयोगात्तस्यैव स्यादोकाराह्वयोऽक्षरः।  
तस्यैवौकारयोगेन स्यादौकाराक्षरस्तथा ॥ ३.६३ ॥   
  

संध्यक्षराः स्युश्चत्वारो मन्त्राः सर्वार्थसाधकाः।  
लृवर्णर्वर्णयोर्व्यक्तिर्लरोः सम्यक् प्रदृश्यते ॥ ३.६४ ॥   
  

बिन्दुसर्गात्मनोर्व्यक्तिममसोरजपा वदेत्।  
कण्ठात्तु निःसरन्सर्गः प्रायोऽचामेकतः परः ॥ ३.६५ ॥   
  

नश्वरः सर्ग एव स्यात्सोष्मा सप्राणकस्तु हः।  
स सर्गः श्लेषितः कण्ठे वायुनाकादिमीरयेत् ॥ ३.६६ ॥   
  

सर्गस्पर्शनमात्रेण कं खरस्पर्शनात्तु खम्।  
स्तोकगम्भीरसंस्पर्शाद्गघौ ङश्च बहिर्गतः ॥ ३.६७ ॥   
  

ससर्गस्तालुगः सौष्म्यः श च वर्गं च यं तथा।  
ऋटुरेफषकारांश्च मूर्धगो दन्तगस्तथा ॥ ३.६८ ॥   
  

लृतवर्गलसानोष्ठादुपूपध्मानसज्ञकान्।  
दन्तोष्ठाभ्यां च वं तत्तत्स्थानगोऽर्णान्समीरयेत् ॥ ३.६९ ॥   
  

ह्रस्वाः पञ्च परे च संधिविकृताः पञ्चाथ बिन्द्वन्तिकाः  
  
काद्याः प्राणहुताशभूकखमया याद्याश्च शार्णान्तिकाः।  
  
हान्ताः षक्षळसाः क्रमेण कथिता भूतात्मकास्ते पृथ  
क्तैस्तैः पञ्चभिरेव वर्णदशकैः स्युः स्तम्भनाद्याः क्रियाः ॥ ३.७० ॥   
  

ऊदद्गादिलळाः कोर्णसौ चतुर्थार्णकावसौवारः।  
दृष्ट्यैव द्वितीयरक्षा वह्नेरद्वन्द्वयोनिकादिवर्षाः ॥ ३.७१ ॥   
  

मरुतः कपोलबिन्दुकपञ्चमवर्णाः शहौ तथा व्योम्नः।  
मनुषु परेष्वपि मन्त्री करोतु कर्माणि तस्य संसिध्यै ॥ ३.७२ ॥   
  

स्तम्भनाद्यमथ पार्थिवैरपा  
  
मक्षरैश्च परिवर्षणादिकम्।  
  
दाहशोषणसशून्यतादिका  
न्वह्निवायुवियदुत्थितैश्चरेत् ॥ ३.७३ ॥   
  

दशभिर्दशभिरमीभि  
  
र्नमोऽन्तिकैर्द्वन्द्वशश्च बिन्दुयुतैः।  
  
योनेर्मध्ये कोण  
त्रितये मध्ये च संयजेन्मन्त्री ॥ ३.७४ ॥   
  

पूर्वोक्ताद्बिन्दुमात्रात्स्वयमथ रवतन्मात्रतामभ्युपैता  
  
कारादीन्द्व्यष्टकादीनपि तदनुगतान्पञ्चविंशत्तथैव।  
  
यादीन्संयुक्तधातूनपि गुणसहितैः पञ्चभूतैश्च ताभि  
स्तन्मात्राभिर्व्यतीत्य प्रकृतिरथ हसंज्ञा भवेद्व्याप्य विश्वम् ॥ ३.७५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे तृतीयः पटलः ॥   
  
